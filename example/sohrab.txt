در بیداری لحظه‌ها
پیكرم كنار نهر خروشان لغزید.
مرغی روشن فرود آمد
و لبخند گیج مرا برچید و پرید.
ابری پیدا شد
و بخار سرشكم را در شتاب شفافش نوشید .
نسیمی برهنه و بی پایان سر كرد
و خطوط چهره‌ام را آشفت و گذشت.
درختی تابان
پیكرم را در سایه سیاهش بلعید.
طوفانی سر رسید
و جاپایم را ربود.
نگاهی به روی نهر خروشان خم شد:
تصویری شكست.
خیالی از هم گسیخت.

شبنم مهتاب می‌بارد.
دشت سرشار از بخار آبی گل‌های نیلوفر.
می‌درخشد روی خاك آیینه‌ای بی طرح.
مرز می‌لغزد ز روی دست.
من، كجا لغزیده‌ام در خواب؟
مانده سرگردان نگاهم در شب آرام آیینه.
برگ تصویری نمی‌افتد در این مرداب.
او، خدای دشت، می‌پیچد صدایش در بخار دره‌های دور:
مو پریشان‌های باد!
گـَرد خواب از تن بیفشانید.
دانه ای تاریك مانده در نشیب دشت،
دانه را در خاك آیینه نهان سازید.
مو پریشان‌های باد از تن بدر آورده تورخواب
دانه را در خاك ترد و بی نم آیینه می‌كارند.
او، خدای دشت، می‌ریزد صدایش را به جام سبز خاموشی:
در عطش می‌سوزد اكنون دانه ی تاریك،
خاك آیینه كنید از اشك گرم چشمتان سیراب.
حوریان چشمه با سرپنجه‌های سیم
می‌زدایند از بلور دیده دود خواب.
ابر چشم حوریان چشمه می‌بارد.
تار و پود خاك می‌لرزد.
می‌وزد بر من نسیم سرد هشیاری.
ای خدای دشت نیلوفر!
كو كلید نقره ی درهای بیداری؟
در نشیب شب صدای حوریان چشمه می‌لغزد:
ای در این افسون نهاده پای،
چشم‌ها را كرده سرشار از مه تصویر!
باز كن درهای بی روزن
تا نهفته پرده‌ها در رقص عطری مست جان گیرند.
– حوریان چشمه! شویید از نگاهم نقش جادو را.
مو پریشان‌های باد!
برگهای وهم را از شاخه‌های من فرو ریزید.
حوریان و مو پریشان‌ها هم آوا:
او ز روزن‌های عطرآلود
روی خاك لحظه‌های دور می‌بیند گلی همرنگ،
لذتی تاریك می‌سوزد نگاهش را.
ای خدای دشت نیلوفر!
بازگردان رهرو بی تاب را از جاده ی رؤیا.
– كیست می‌ریزد فسون در چشمه سار خواب؟
دست‌های شب مه آلود است.
شعله‌ای از روی آیینه چو موجی می‌رود بالا.
كسیت این آتش تن بی طرح رؤیایی؟
ای خدای دشت نیلوفر!
نیست در من تاب زیبایی.
حوریان چشمه در زیر غبار ماه:
ای تماشا برده تاب تو!
زد جوانه شاخه ی عریان خواب تو.
در شب شفاف
او طنین جام تنهایی است.
تار و پودش رنج و زیبایی است.
در بخار دره‌های دور می‌پیچد صدا آرام:
او طنین جام تنهایی است.
تار و پودش رنج و زیبایی است.
رشته ی گرم نگاهم می‌رود همراه رود رنگ:
من درون نور – باران قصر سیم كودكی بودم،
جوی رؤیاها گلی می‌برد.
همره آب شتابان می‌دویدم مست زیبایی.
پنجه‌ام در مرز بیداری
در مه تاریك نومیدی فرو می‌رفت.
ای تپش‌هایت شده در بستر پندار من پرپر!
دور از هم، در كجا سرگشته می‌رفتیم
ما ، دو شط وحشی آهنگ،
ما، دومرغ شاخه ی اندوه،
ما، دو موج سركش همرنگ؟
مو پریشان‌های باد از دوردست دشت:
تارهای نقش می‌پیچد به گرد پنجه‌های او.
ای نسیم سرد هشیاری!
دور كن موج نگاهش را
از كنار روزن رنگین بیداری.
در ته شب حوریان چشمه می‌خوانند:
ریشه‌های روشنایی می‌شكافد صخره ی شب را.
زیر چرخ وحشی گردونه ی خورشید
بشكند گر پیكر بی تاب آیینه
او چو عطری می‌پرد از دشت نیلوفر،
او، گل بی طرح آیینه.
او، شكوه شبنم رؤیا.
– خواب می‌بیند نهال شعله گویا تندبادی را.
كسیت می‌لغزاند امشب دود را بر چهره ی مرمر؟
او، خدای دشت نیلوفر،
جام شب را می‌كند لبریز آوایش:
زیر برگ آیینه را پنهان كنید از چشم.
مو پریشان‌های باد
با هزاران دامن پر برگ
بیكران دشت ها را در نور دیده،
می‌رسد آهنگشان از مرز خاموشی:
ساقه‌های نور می‌رویند در تالاب تاریكی.
رنگ می‌بازد شب جادو.
گم شده آیینه در دود فراموشی.
در پس گردونه ی خورشید، گردی می‌رود بالا ز خاكستر.
و صدای حوریان و مو پریشان‌ها می‌آمیزد
با غبار آبی گل‌های نیلوفر:
باز شد درهای بیداری
پای درها لحظه ی وحشت فرو لغزید.
سایه ی تردید در مرز شب جادو گسست از هم.
روزن رؤیا بخار نور را نوشید.

در شب تردید من، برگ نگاه!
می‌روی با موج خاموشی كجا؟
ریشه‌ام از هوشیاری خورده آب:
من كجا، خاك فراموشی كجا.
دور بود از سبزه‌زار رنگ‌ها
زورق بستر فراز موج خواب.
پرتوی آیینه را لبریز كرد:
طرح من آلوده شد با آفتاب.
اندهی خم شد فراز شط نور:
چشم من در آب می‌بیند مرا.
سایه ترسی به ره لغزید و رفت.
جویباری خواب می‌بیند مرا.
در نسیم لغزشی رفتم به راه،
راه، نقش پای من از یاد برد.
سرگذشت من به لب‌ها ره نیافت:
ریگ باد آورده‌ای را باد برد.

می‌تازی، همزاد عصیان!
به شكار ستاره‌ها رهسپاری،
دستانت از درخشش تیر و كمان سرشار.
اینجا كه من هستم
آسمان، خوشه ی كهكشان می‌آویزد،
كو چشمی آرزومند؟
با ترس و شیفتگی در بركه ی فیروزه گون، گل‌های سپید
می‌كنی
و هر آن به مار سیاهی می‌نگری، گلچین بی تاب!
و اینجا – افسانه نمی‌گویم-
نیش مار، نوشابه ی، گل ارمغان آورد.
بیداری‌ات را جادو می‌زند،
سیب باغ ترا پنجه دیوی می‌رباید.
و – قصه نمی‌پردازم-
در باغستان من، شاخه باور خم می‌شود،
بی‌نیازی دست‌ها پاسخ می‌دهد.
در بیشه ی تو، آهو سر می‌كشد، به صدایی می‌رمد.
در جنگل من، از درندگی نام و نشان نیست.
در سایه – آفتاب دیارت، قصه ی «خیر و شر» می‌شنوی.
من شكفتن‌ها را می‌شنوم.
و جویبار از آن سوی زمان می‌گذرد.
تو در راهی.
من رسیده ام.
اندوهی در چشمانت نشست، رهرو نازك دل!
میان ما راه درازی نیست: لرزش یك برگ.

سر برداشتم:
زنبوری در خیالم پر زد
یا جنبش ابری خوابم را شكافت؟
در بیداری سهمناك
آهنگی دریا – نوسان شنیدم،
به شكوه لب بستگی یك ریگ
و از كنار زمان برخاستم.
هنگام بزرگ
بر لبانم خاموشی نشانده بود.
در خورشید چمن ها خزنده‌ای دیده گشود:
چشمانش بیكرانی بركه را نوشید.
بازی، سایه ی پروازش را به زمین كشید
و كبوتری در بارش آفتاب به رؤیا بود.
پهنه چشمانم جولانگاه تو باد، چشم انداز بزرگ!
در این جوش شگفت انگیز، كو قطره ی وهم؟
بال‌ها، سایه ی پرواز را گم كرده اند.
گلبرگ، سنگینی زنبور را انتظار می‌كشد.
به طراوت خاك دست می‌كشم،
نمناكی چندشی بر انگشتانم نمی‌نشیند.
به آب روان نزدیك می‌شوم،
ناپیدایی دو كرانه را زمزمه می‌كند.
رمزها چون انار تـَرك خورده نیمه شكفته اند.
جوانه شور مرا دریاب، نو رسته ی زود آشنا!
درود، ای لحظه شفاف !
در بیكران تو زنبوری پر می‌زند.

از شب ریشه سرچشمه گرفتم، و به گرداب آفتاب ریختم.
بی پروا بودم: دریچه‌ام را به سنگ گشودم.
مغاك جنبش را زیستم.
هشیاری‌ام شب را نشكافت، روشنی‌ام روشن نكرد:
من ترا زیستم، شبتاب دوردست!
رها كردم، تا ریزش نور، شب را بر رفتارم بلغزاند.
بیداری‌ام سر بسته ماند: من خوابگرد راه تماشا بودم.
و همیشه كسی از باغ آمد، و مرا نوبر وحشت هدیه كرد.
و همیشه خوشه چینی از راهم گذشت،
و كنار من خوشه راز از دستش لغزید.
و همیشه من ماندم و تاریك بزرگ، من ماندم و همهمه
آفتاب.
و از سفر آفتاب، سرشار از تاریكی نور آمده‌ام:
سایه‌تر شده‌ام
و سایه‌وار بر لب روشنی ایستاده‌ام.
شب می‌شكافد، لبخند می‌شكفد. زمین بیدار می‌شود.
صبح از سفال آسمان می‌تراود
و شاخه ی شبانه ی اندیشه ی من بر پرتگاه زمان خم می‌شود.

پنجره را به پهنای جهان می‌گشایم:
جاده تهی است. درخت گرانبار شب است.
ساقه نمی‌لرزد، آب از رفتن خسته است، تو نیستی،
نوسان نیست.
تو نسیتی، و تپیدن گردابی است.
تو نیستی، و غریو رودها گویا نیست، و دره‌ها ناخواناست.
می‌آیی: شب از چهره‌ها برمی‌خیزد، راز هستی می‌پرد.
می‌روی: چمن تاریك می‌شود، جوشش چشمه می‌شكند.
چشمانت را می‌بندی: ابهام به علف می‌پیچد.
سیمای تو می‌وزد، و آب بیدار می‌شود.
می‌گذری و آیینه نفس می‌كشد.
جاده تهی است، تو باز نخواهی گشت،
و چشمم به راه تو نیست.
پگاه، دروگران از جاده ی روبرو سر می‌رسند:
رسیدگی خوشه‌هایم را به رؤیا دیده‌اند.

دریچه، باز قفس بر تازگی باغ‌ها سرانگیز است.
اما، بال از جنبش رسته است.
وسوسه چمن‌ها بیهوده است.
میان پرنده و پرواز، فراموشی بال و پر است.
در چشم پرنده قطره ی بینایی است:
ساقه به بالا می‌رود. میوه فرو می‌افتد. دگرگونی غمناك
است.
نور، آلودگی است. نوسان، آلودگی است. رفتن، آلودگی.
پرنده در خواب بال و پرش تنها مانده است.
چشمانش پرتو میوه‌ها را می‌راند.
سرودش بر زیر و بم شاخه ها پیشی گرفته است.
سرشاری‌اش قفس را می‌لرزاند.
نسیم، هوا را می‌شكند: دریچه قفس بی تاب است.

رؤیا زدگی شکست: پهنه به سایه فرو بود.
زمان پرپر می شد.
از باغ دیرین، عطری به چشم تو می نشست.
کنار مکان بودیم. شبنم دیگر سپیده همی بارید.
کاسه ی فضا شکست، در سایه – باران گریستم، و از
 چشمه ی غم بر آمدم،
آلایش روانم رفته بود، جهان دیگر شده بود.
در شادی لرزیدم، و آن سو را به درودی لرزاندم.
لبخند در سایه روان بود، آتش سایه ها در من گرفت؛
گرداب آتش شدم،
فرجامی خوش بود: اندیشه نبود.
خورشید را ریشه کن دیدم.
و دروگر نور را، در تبی شیرین، با لبی فرو بسته ستودم.

آبی بلند را می‌اندیشم، و هیاهوی سبز پایین را.
ترسان از سایهی  خویش، به نیزار آمده‌ام.
تهی بالا می‌ترساند، و خنجر برگها به روان فرو می‌رود.
دشمنی كو، تا مرا از من بَـركند؟
نفرین به زیست: تپش كور!
دچار بودن گشتم، و شبیخونی بود. نفرین!
هستی مرا برچین، ای ندانم چه خدایی موهوم!
نیزه ی من، مرمر بس تن را شكافت
و چه سود، كه این غم را نتواند سینه درید.
نفرین به زیست: دلهره شیرین!
نیزه‌ام- یار بیراهه‌های خطر- را تن می‌شكنم.
صدای شكست، در تهی حادثه می‌پیچد. نی‌ها بهم می‌ساید.
ترنم سبز می‌شكافد:
نگاه زنی، چون خوابی گوارا، به چشمانم می‌نشیند.
ترس بی سلاح مرا از پا می‌فكند.
من – دشمن زیبا- شبنم نوازش می‌افشاند.
من – نیزه زار کهن- آتش می شوم.
دستم را می‌گیرد
و ما – دو مردم روزگاران كهن – می‌گذریم.
به نی‌ها تن می‌ساییم، و به لالایی سبزشان گهواره ی روان
را نوسان می‌دهیم.
آبی بلند خلوت ما را می‌آراید.

در سرای ما زمزمه‌ای ، در كوچه ی ما آوازی نیست.
شب، گلدان پنجره ما را ربوده است.
پرده ی ما در وحشت نوسان خشكیده است.
اینجا، ای همه لب‌ها! لبخندی ابهام جهان را پهنا می‌دهد.
پرتو فانوس ما، در نیمه راه، میان ما و شب هستی
مرده است.
ستون‌های مهتابی ما را، پیچك اندیشه فرو بلعیده است.
اینجا نقش گلیمی، و آنجا نرده‌ای، ما را از آستانه ی ما
به در برده است.
ای همه هشیاران! بر چه باغی در نگشودیم، كه عطر
فریبی به تالار نهفته ما نریخت؟
ای همه كودكی‌ها! بر چه سبزه‌ای ندویدیم، كه شبنم
اندوهی بر ما نفشاند؟
غبار آلوده ی راهی از فسانه به خورشیدیم.
ای همه خستگان! در كجا شهپر ما، از سبكبالی پروانه
نشان خواهد گرفت؟
ستاره زهره از چاه افق برآمد.
كنار نرده مهتابی ما، كودكی بر پرتگاه وزش‌ها
می‌گرید.
در چه دیاری آیا، اشك ما در مرز دیگر مهتابی خواهد
چكید؟
ای همه سیماها! در خورشیدی دیگر، خورشیدی دیگر.

به روی شط وحشت برگی لرزانم ،
ریشه‌ات را بیاویز.
من از صداها گذشتم.
روشنی را رها كردم.
رؤیای كلید از دستم افتاد.
كنار راه زمان دراز كشیدم.
ستاره‌ها در سردی رگ‌هایم لرزیدند.
خاك تپید.
هوا موجی زد.
علف ‌ها ریزش رؤیا را در چشمانم شنیدند:
میان دو دست تمنایم روییدی،
در من تراویدی.
آهنگ تاریك اندامت را شنیدم:
«نه صدایم
و نه روشنی.
طنین تنهایی تو هستم،
طنین تاریكی تو.»
سكوتم را شنیدی:
«بسان نسیمی از روی خودم برخواهم خاست ،
درها را خواهیم گشود،
در شب جاویدان خواهم وزید.»
چشمانت را گشودی:
شب در من فرود آمد.

تنها در بی چراغی شب‌ها می‌رفتم.
دست‌هایم از یاد مشعل‌ها تهی شده بود.
همه ستاره‌هایم به تاریكی رفته بود.
مشت من ساقه ی خشك تپش‌ها را می‌فشرد.
لحظه‌ام از طنین ریزش پیوندها پر بود.
تنها می‌رفتم، می‌شنوی؟ تنها.
من از شادابی باغ زمرد كودكی براه افتاده بودم.
آیینه‌ها انتظار تصویرم را می‌كشیدند،
درها عبور غمناك مرا می‌جستند.
و من می رفتم، می‌رفتم تا در پایان خودم فرو افتم.
ناگهان، تو از بیراهه ی لحظه‌ها، میان دو تاریكی به من
پیوستی.
صدای نفس‌هایم با طرح ِ دوزخی اندامت در آمیخت:
همه تپش‌هایم از آن تو باد، چهره ی به شب پیوسته! همه
تپش‌هایم.
من از برگ ریز ِ سرد ستاره‌ها گذشته‌ام
تا در خط‌های عصیانی پیكرت شعله ی گمشده را بربایم.
دستم را به سراسر شب كشیدم،
زمزمه نیایش در بیداری انگشتانم تراوید.
خوشه فضا را فشردم،
قطره‌های ستاره در تاریكی درونم درخشید.
و سرانجام
در آهنگ مه آلود نیایش ترا گم كردم.
میان ما سرگردانی بیابان‌هاست.
بی چراغی شب‌ها، بستر خاكی غربت‌ها، فراموشی آتش‌هاست.
میان ما «هزار و یك شب» جست و جوهاست.

در نهفته‌ترین باغ‌ها، دستم میوه چید.
و اینك، شاخه ی نزدیك! از سر انگشتم پروا مكن.
بی تابی انگشتانم شور ربایش نیست، عطش آشنایی است.
درخشش میوه! درخشان‌تر.
وسوسه ی چیدن در فراموشی دستم پوسید.
دورترین آب
ریزش خود را به راهم فشاند.
پنهان‌ترین سنگ
سایه‌اش را به پایم ریخت.
و من، شاخه ی نزدیك!
از آب گذشتم، از سایه به در رفتم،
رفتم غرورم را بر ستیغ عقاب – آشیان شكستم
و اینك، در خمیدگی فروتنی، به پای تو مانده‌ام.
خم شو، شاخه ی نزدیك!

میان این سنگ و آفتاب، پژمردگی افسانه شد.
درخت، نقشی در ابدیت ریخت.
انگشتانم برنده‌ترین خار را می نوازد.
لبانم به پرتو شوكران لبخند می‌زند.
– این تو بودی كه هر وزشی، هدیه‌ای ناشناس
 به دامنت می‌ریخت؟
و اینك هر هدیه‌ای ابدیتی است.
– این تو بودی كه طرح عطش را بر سنگ نهفته‌ترین چشمه كشیدی؟
– و اینك چشمه نزدیك، نقش عطش در خود می‌شكند.
- گفتی نهال از طوفان می‌هراسد.
– و اینك ببالید، نو رسته‌ترین نهالان!
كه تهاجم بر باد رفت.
– سیاه‌ترین ماران می‌رقصند.
– و برهنه شوید، زیباترین پیكرها!
كه گزیدن نوازش شد.

در هوای دوگانگی، تازگی چهره‌ها پژمرد.
بیایید از سایه – روشن برویم.
بر لب شبنم بایستیم، در برگ فرود آییم.
و اگر جا پایی دیدیم، مسافر كهن را از پی برویم.
برگردیم، و نهراسیم، در ایوان آن روزگاران نوشابه
جادو سركشیم.
شب بوی ترانه ببوییم، چهره ی خود گم كنیم.
از روزن آن سوها بنگریم، در به نوازش خطر بگشاییم.
خود روی دلهره پرپر كنیم.
نیاویزیم، نه به بند گریز، نه به دامان پناه.
نشتابیم نه به سوی روشن نزدیك، نه به سمت مبهم دور.
عطش را بنشانیم، پس به چشمه رویم.
دم صبح، دشمن را بشناسیم ، و به خورشید اشاره كنیم.
ماندیم در برابر هیچ، خم شدیم در برابر هیچ، پس نماز
مادر را نشكنیم.
برخیزیم و دعا كنیم:
لب ما شیار عطر خاموشی باد!
نزدیك ما شب بی درد است، دوری كنیم.
كناری ما ریشه ی بی شوری است، بر كنیم.
و نلرزیم ، پا در لجن نهیم، مرداب را به تپش درآییم.
آتش را بشویم، نی‌زار همهمه را خاكستر كنیم.
قطره را بشویم، دریا را در نوسان آییم.
و این نسیم، بوزیم، و جاودان بوزیم.
و این خزنده، خم شویم، و بینا خم شویم.
و این گودال ، فرود آییم، و بی پروا فرود آییم.
برخود خیمه زنیم، سایبان آرامش ما، ماییم.
ما وزش صخره‌ایم، صخره ی وزنده ایم.
ما شب گامیم، ما گام شبانه ایم.
پروازیم، و چشم به راه پرنده‌ایم.
تراوش آبیم، و در انتظار سبوییم.
در میوه چینی بی گاه، رؤیا را نارس چیدند، و تردید
از رسیدگی پوسید.
بیایید از شوره‌زار خوب و بد برویم.
چون جویبار آیینه ی روان باشیم: به درخت، درخت را پاسخ
دهیم.
و دو كران خود را در هر لحظه بیافرینیم، و هر لحظه
رها سازیم.
برویم، برویم، و بیكرانی را زمزمه كنیم.

لب‌ها می‌لرزند. شب می‌تپد. جنگل نفس می‌كشد.
پروای چه داری، مرا در شب بازوانت سفر ده.
انگشتان شبانه‌ات را می‌فشارم، و باد شقایق دور دست را
پرپر می‌كند.
به سقف جنگل می‌نگری : ستارگان در خیسی چشمانت
می‌دوند.
بی اشك، چشمان تو ناتمام است، و نمناكی جنگل نارساست.
دستانت را می‌گشایی، گره تاریكی می‌گشاید.
لبخند می‌زنی ، رشته رمز می‌لرزد.
می‌نگری، رسایی چهره‌ات حیران می‌كند.
بیا با جاده ی پیوستگی برویم.
خزندگان در خوابند. دروازه ابدیت باز است. آفتابی
شویم.
چشمان را بسپاریم، كه آفتاب آشنایی فرود آمد.
لبان را گم كنیم، كه صدا نابهنگام است.
در خواب درختان نوشیده شویم، كه شكوه روییدن در ما
می‌گذرد.
باد می‌شكند. شب راكد می‌ماند. جنگل از تپش می‌افتد.
جوشش اشك هم آهنگی را می‌شنویم، و شیره ی گیاهان به
سوی ابدیت می‌رود.

باغ باران خورده می‌نوشید نور.
لرزشی در سبزه‌های تر دوید:
او به باغ آمد، درونش تابناك،
سایه‌اش در زیر و بم‌ها ناپدید.
شاخه هم می‌شد به راهش مست بار،
او فراتر از جهان برگ و بر.
باغ سرشار از تراوش‌های سبز،
او، درونش سبزتر، سرشارتر.
در سر راهش درختی جان گرفت
میوه اش همزاد همرنگ هراس.
پرتویی افتاد در پنهان او:
دیده بود آن را به خوابی ناشناس
در جنون چیدن از خود دور شد.
دست او لرزید، ترسید از درخت.
شور چیدن ترس را از ریشه كند:
دست آمد، میوه را چید از درخت.

دریا كنار از صدف‌های تهی پوشیده است.
جویندگان مروارید، به كرانه‌های دیگر رفته‌اند.
پوچی جست و جو بر ماسه‌ها نقش است.
صدا نیست. دریا- پریان مدهوشند.
آب از نفس افتاده است.
لحظه ی من در راه است. و امشب – بشنوید از من –
امشب، آب اسطوره‌ای را به خاك ارمغان خواهد كرد.
امشب، سری از تیرگی انتظار به در خواهد آمد.
امشب، لبخندی به فراترها خواهد ریخت.
بی هیچ صدا، زورقی تابان شب آب‌ها را خواهد شكافت.
زورق ران توانا، كه سایه‌اش بر رفت و آمد من افتاده
است،
كه چشمانش گام مرا روشن می‌كند،
كه دستانش تردید مرا می‌شكند،
پاروزنان، از آن سوی هراس من خواهد رسید.
گریان، به پیشبازش خواهم شتافت.
در پرتو یكرنگی، مروارید بزرگ را در كف من خواهد
نهاد.

نور را پیمودیم، دشت طلا را در نوشتیم.
افسانه را چیدیم، و پلاسیده فكندیم.
كنار شن‌زار، آفتابی سایه بار، ما را نواخت.
درنگی كردیم.
بر لب رود پهناور رمز، رؤیاها را سر بریدیم.
ابری رسید و ما  دیده فرو بستیم.
ظلمت شكافت، زهره را دیدیم، و به ستیغ برآمدیم.
آذرخشی فرود آمد، و ما را در نیایش فرو دید.
لرزان، گریستیم. خندان، گریستیم.
رگباری فرو كوفت: از در همدلی بودیم.
سیاهی رفت. سر به آبی آسمان سودیم، در خور آسمان‌ها
شدیم.
سایه را به دره رها كردیم. لبخند را به فراخنای تهی
فشاندیم.
سكوت ما بهم پیوست و ما «ما» شدیم.
تنهایی ما تا دشت طلا دامن كشید.
آفتاب از چهره ی ما ترسید.
دریافتیم و خنده زدیم.
نهفتیم و سوختیم.
هر چه بهم‌تر، تنهاتر،
از ستیغ جدا شدیم:
من به خاك آمدم، و بنده شدم.
تو بالا رفتی، و خدا شدی.

كوهساران مرا پر كن، ای طنین فراموشی!
نفرین به زیبایی – آب تاریك خروشان – كه هست مرا
فرو پیچید و برد!
تو ناگهان زیبا هستی. اندامت گردابی است.
موج تو اقلیم مرا گرفت.
ترا یافتم، آسمان‌ها را پی بردم.
ترا یافتم، درها را گشودم، شاخه‌ها را خواندم.
افتاده باد آن برگ، كه به آهنگ وزش هایت نلرزد!
مژگان تو لرزید: رؤیا در هم شد.
تپیدی: شیره گل به گردش آمد.
بیدار شدی: جهان سربرداشت، جوی از جا جهید.
براه افتادی: سیم جاده غرق نوا شد.
در كف تست رشته ی دگرگونی.
از بیم زیبایی می‌گریزم، و چه بیهوده: فضا را
گرفته‌ای.
یادت جهان را پر غم می‌كند، و فراموشی كیمیاست.
در غم گداختم، ای بزرگ، ای تابان!
سر بر زن، شب زیست را در هم ریز، ستاره ی دیگر خاك!
جلوه‌ای ، ای برون از دید!
از بیكران تو می‌ترسم، ای دوست! موج نوازشی.

از تارم فرود آمدم، كنار بركه رسیدم.
ستاره‌ای درخواب طلایی ماهیان افتاد.
رشته عطری گسست. آب از سایه ی افسونی ُپر شد.
موجی غم را به لرزش نی‌ها داد.
غم را از لرزش نی‌ها چیدم، به تارم آمدم، به آیینه
رسیدم.
غم از دستم در آیینه رها شد: خواب آیینه شكست.
از تارم فرود آمدم، میان بركه و آیینه، گویا گریستم.

تهی بود و نسیمی.
سیاهی بود و ستاره‌ای
هستی بود و زمزمه‌ای.
لب بود و نیایشی.
«من» بود و «تو»یی:
نماز و محرابی.

کنار مشتی خاک
در دور دست خودم، تنها نشسته ام.
نوسان‌ها خاک شد
و خاک ها از میان انگشتانم لغزید و فرو ریخت.
شبیه هیچ شده‌ای!
چهره‌ات را به سردی خاک بسپار.
اوج خودم را گم کرده ام.
می‌ترسم،از لحظه بعد،
و از این پنجره‌ای که به روی احساسم
گشوده شد.
برگی روی فراموشی دستم افتاد: برگ اقاقیا!
بوی ترانه ای گمشده می‌دهد،
بوی لالایی که روی چهره ی مادرم نوسان می‌کند.
از پنجره
غروب را به دیوار کودکی‌ام تماشا می‌کنم.
بیهوده بود، بیهوده بود.
این دیوار، روی درهای باغ سبز فرو ریخت.
زنجیر طلایی بازی‌ها، و دریچه روشن قصه‌ها، زیر این
آوار رفت.
آن طرف، سیاهی من پیداست:
روی بام گنبدی کاهگلی ایستاده‌ام، شبیه غمی.
و نگاهم را در بخار غروب ریخته ام.
روی این پله‌ها غمی، تنها، نشست.
در این دهلیزها انتظاری سرگردان بود.
«من» دیرین روی این شبکه‌های سبز سفالی خاموش شد.
در سایه - آفتاب این درخت اقاقیا، گرفتن خورشید را
در ترسی شیرین تماشا کرد.
خورشید، در پنجره می‌سوزد.
پنجره لبریز برگها شد.
با برگی لغزیدم.
پیوند رشته‌ها با من نیست.
من هوای خودم را می‌نوشم.
و در دوردست خودم، تنها، نشسته ام.
انگشتم خاک‌ها را زیر و رو می‌کند
و تصویرها را به هم می‌پاشد، می‌لغزد، خوابش می‌برد.
تصویری می‌کشد، تصویری سبز: شاخه‌ها ، برگ‌ها.
روی باغ‌های روشن پرواز می‌کنم.
چشمانم لبریز علف‌ها می‌شود
و تپش‌هایم با شاخ و برگ‌ها می‌آمیزد.
می‌پرم، می‌پرم.
روی دشتی دور افتاده
آفتاب بال‌هایم را می‌سوزاند و من در نفرت بیداری به
خاک می‌افتم.
کسی روی خاکستر بال‌هایم راه می‌رود.
دستی روی پیشانی‌ام کشیده شد، من سایه شدم:
«شاسوسا» تو هستی؟
دیر کردی:
از لالایی کودکی، تا خیرگی این آفتاب، انتظار ترا
داشتم.
در شب سبز شبکه‌ها صدایت زدم، در سحر رودخانه، در
آفتاب مرمرها.
و در این عطش تاریکی صدایت می‌زنم: «شاسوسا»!
این دشت آفتابی را شب کن
تا من، راه گمشده را پیدا کنم، و در جاپای خودم
خاموش شوم.
«شاسوسا» وزش سیاه و برهنه!
خاک زندگی ام را فرا گیر.
لب‌هایش از سکوت بود.
انگشتش به هیچ سو لغزید.
ناگهان، طرح چهره‌اش از هم پاشید، و غبارش را باد
برد.
روی علف‌های اشک آلود براه افتاده‌ام.
خوابی را میان این علف‌ها گم کرده‌ام.
دست‌هایم پر از بیهودگی جست و جوهاست.
«من» دیرین تنها، در این دشت‌ها پرسه زد.
هنگامی که مُرد
رؤیای شبکه‌ها، و بوی اقاقیا میان انگشتانش بود.
روی غمی راه افتاده‌ام.
به شبی نزدیکم. سیاهی من پیداست:
در شب «آن روزها» فانوس گرفته ام.
درخت اقاقیا در روشنی فانوس ایستاده.
برگ‌هایش خوابیده‌اند، شبیه لالایی شده‌اند.
مادرم را می‌شنوم.
خورشید با پنجره آمیخته.
زمزمه مادرم به آهنگ جنبش برگ‌هاست.
گهواره‌ای نوسان می‌کند.
پشت این دیوار، کتیبه‌ای می‌تراشند.
می‌شنوی؟
میان دو لحظه ی پوچ، درآمد و رفتم.
انگار دری به سردی خاک باز کردم:
گورستان به زندگی‌ام تابید.
بازی‌های کودکی‌ام، روی این سنگ‌های سیاه پلاسیدند.
سنگ‌ها را می‌شنوم: ابدیت غم.
کنار قبر انتظار چه بیهوده است.
«شاسوسا» روی مرمر سیاهی روییده بود:
«شاسوسا» شبیه تاریک من!
به آفتاب آلوده‌ام.
تاریکم کن، تاریک تاریک، شب اندامت را درمن ریز.
دستم را ببین: راه زندگی‌ام در تو خاموش می‌شود.
راهی در تهی، سفری به تاریکی:
صدای زنگ قافله را می‌شنوی؟
با مشتی کابوس هم سفر شده‌ام.
راه از شب آغاز شد،
به آفتاب رسید، و اکنون از مرز تاریکی می‌گذرد
قافله از رودی کم ژرفا گذشت.
سپیده دم روی موج‌ها ریخت.
چهره‌ای در آب نقره گون به مرگ می‌خندد:
«شاسوسا» ! «شاسوسا»!
در مه تصویرها، قبرها نفس می‌کشند.
لبخند «شاسوسا» به خاک می‌ریزد.
و انگشتش جای گمشده‌ای را نشان می‌دهد: کتیبه‌ای!
سنگ نوسان می‌کند.
گل‌های اقاقیا در لالایی مادرم می‌شکفد: ابدیت در
شاخه‌هاست.
کنار مشتی خاک
در دوردست خودم، تنها، نشسته‌ام.
برگ‌ها روی احساسم می‌لغزند.

به كنار تپه ی شب رسید.
با طنین روشن پایش آیینه ی فضا شكست.
دستم را در تاریكی اندوهی بالا بردم
و كهكشان تهی تنهایی را نشان دادم،
شهاب نگاهش مرده بود.
غبار كاروان‌ها را نشان دادم
و تابش بیراهه‌ها
و بیكران ریگستان سكوت را،
و او
پیكره‌اش خاموشی بود.
لالایی اندوهی بر ما وزید.
تراوش سیاه نگاهش با زمزمه ی
سبز علف‌ها آمیخت.
و ناگاه
از آتش لب‌هایش جرقه لبخندی پرید.
در ته چشمانش، تپه ی شب فرو ریخت.
و من،
در شكوه تماشا، فراموشی صدا بودم.

می‌تراوید آفتاب از بوته‌ها.
دیدمش در دشت‌های نم زده
مست اندوه تماشا، یار باد،
مویش افشان، گونه‌اش شبنم زده،
لاله‌ای دیدم – لبخندی به دشت –
پرتویی در آب روشن ریخته
او صدا را در شیار باد ریخت:
«جلوه‌اش با بوی خاك آمیخته.»
رود، تابان بود و او موج صدا:
«خیره شد چشمان ما در رود  وهم.»
پرده روشن بود، او تاریك خواند:
«طرح‌ها در دست دارد دود  وهم.»
چشم من بر پیكرش افتاد، گفت:
«آفت پژمردگی نزدیك او.»
دشت: دریای تپش، آهنگ، نور.
سایه می‌زد خنده تاریك او.

میان لحظه و خاك، ساقه گرانبار هراسی نیست.
همراه! ما به ابدیت گل‌ها پیوسته‌ایم.
تابش چشمانت را به یك ریگ و ستاره سپار:
تراوش رمزی در شیار تماشا نیست.
نه در این خاك رس نشانه ی ترس
و نه بر لاجورد بالا نقش شگفت.
در صدای پرنده فروشو.
اضطراب بال و پری سیمای ترا سایه نمی‌كند.
در پرواز عقاب
تصویر ورطه نمی‌افتد.
سیاهی خاری میان چشم و تماشا نمی‌گذرد.
و فراتر:
میان خوشه و خورشید
نهیب داس از هم درید.
میان لبخند و لب
خنجر زمان در هم شكست.

بیراهه‌ها رفتی، برده ی گام، رهگذر راهی از من تا
بی انجام،
مسافر میان سنگینی پلك و جوی سحر!
در باغ ناتمام تو ای كودك! شاخسار زمرد تنها نبود،
بر زمینه ی هولی می‌درخشید.
در دامنه لالایی، به چشمه وحشت می‌رفتی، بازوانت دو
ساحل ناهمرنگ شمشیر و نوازش بود.
فریب را خندیده‌ای، نه لبخند را، ناشناسی را زیسته‌ای،
نه زیست را.
و آن روز، و آن لحظه، از خود گریختی، سر به بیابان
یك درخت نهادی، به بالش یك وهم.
در پی چه بودی، آن هنگام در راهی از من تا گوشه‌گیر.
ساكت آیینه، درگذری از میوه تا اضطراب رسیدن؟
ورطه ی عطر را بر گل گستردی، گل را شب كردی،
در شب گل تنها ماندی، گریستی.
همیشه – بهار غم را آب دادی،
فریاد ریشه را در سیاهی فضا روشن كردی،
بر تب شكوفه شبیخون زدی، باغبان هول انگیز!
و چه از این گویاتر، خوشه ی شك پروردی.
و آن شب، آن تیره شب،
در زمین، بستر ِ بذر ِ گریز افشاندی.
و بالین، آغاز سفر بود، پایان سفر بود، دَری به فرود،
روزنه‌ای به اوج.
گریستی، «من» بیخبر، برهر جهش در هر آمد، هر رفت.
وای «من»، كودك تو، در شب صخره‌ها، از گود نیلی بالا
چه می‌خواست؟
چشم انداز حیرت شده بود، پهنه انتظار ، ربوده ی راز
گرفته ی نور.
و تو تنهاترین «من» بودی.
و تو نزدیک ترین «من» بودی.
و تو رساترین «من» بودی ، ای «من» سحرگاهی ،
پنجره‌ای برخیرگی دنیاها سرّانگیز!

انجیر كهن سر زندگی‌اش را می‌گسترد.
زمین باران را صدا می‌زند.
گردش ماهی آب را می‌شیارد.
باد می‌گذرد چلچله می چرخد. و نگاه من گم می‌شود.
ماهی زنجیره‌ای آب است، و من زنجیری رنج.
نگاهت خاك شدنی، لبخندت پلاسیدنی است.
سایه را برتو فرو افكنده‌ام، تا بت من شوی.
نزدیك تو می‌آیم، بوی بیابان می‌شنوم: به تو می‌رسم،
تنها می‌شوم.
كنار تو تنهاتر شده‌ام.
از تو تا اوج تو، زندگی من گسترده است.
از من تا من، تو گسترده‌ای.
- با تو برخوردم، به راز پرستش پیوستم.
از تو براه افتادم، به جلوه ی رنج رسیدم.
و با این همه ای شفاف!
و با این همه ای شگرف!
مرا راهی از تو بدر نیست.
زمین باران را صدا می‌زند، من ترا.
پیكرت را زنجیری دستانم می‌سازم، تا زمان را زندانی
كنم.
باد می‌دود، و خاكستر تلاشم را می‌برد.
چلچه می‌چرخد. گردش ماهی آب را می‌شیارد. فواره
می‌جهد: لحظه من پر می‌شود.

بام را برافكن و بتاب، كه خرمن تیرگی اینجاست.
بشتاب، درها را بشكن، وهم را دو نیمه كن، كه منم
هسته ی این بار سیاه.
اندوه مرا بچین، كه رسیده است.
دیری است، كه خویش را رنجانده‌ایم و روزن آتشی بسته
است.
مرا بدان سو بر، به صخره ی برتر من رسان، كه جدا مانده‌ام.
به سرچشمه ی «ناب» هایم بردی، نگین آرامش گم كردم، و
گریه سر دادم
فرسوده راهم، چادری كو میان شعله و باد، دور از همهمه
خوابستان؟
و مبادا ترس آشفته شود، كه آبشخور جاندار من است.
و مبادا غم فرو ریزد، كه بلند آسمانه ی زیبای من است.
صدا بزن، تا هستی بپاخیزد، گل رنگ بازد، پرنده هوای
فراموش كند.
ترا دیدم، از تنگنای زمان جستم، ترا دیدم، شور ِ عدم
در من گرفت.
و بیندیش كه سودایی مرگم. كنار تو، زنبق سیرابم.
دوست من ، هستی ترس انگیز است.
به صخره ی من ریز، مرا در خود بسای، كه پوشیده از خزه ی
نامم.
بروُی، كه تری تو، چهره خواب اندود مرا خوش است.
غوغای چشم و ستاره فرو نشست ، بمان تا شنوده ی آسمان‌ها
شویم.
بدرآ، بی خدایی مرا بیاگن، محراب بی آغازم شو.
نزدیك آی تا من سراسر «من» شوم.

از كرانه ی ما! خنده ی گلی در خواب، دست پارو زن ما را
بسته است.
در پی صبحی بی خورشیدیم، با هجوم گلها چه كنیم؟
جویای شبانه ی نابیم، با شبیخون روزن‌ها چه كنیم؟
آن سوی باغ، دست ما به میوه ی بالا نرسید.
وزیدیم و دریچه به آیینه گشود.
به درون شدیم، و شبستان ما را نشناخت.
به خاك افتادیم، و چهره «ما» نقش «او» به زمین نهاد.
تاریكی محراب، آكنده ی ماست.
سقف از ما لبریز، دیوار از ما، ایوان از ما.
از لبخند، تا سردی سنگ: خاموشی غم.
از كودكی ما، تا این نسیم: شكوفه – باران فریب.
برگردیم، كه میان ما و گلبرگ، گرداب شكفتن است.
موج برون به صخره ی ما نمی‌رسد.
ما جدا افتاده‌ایم، و ستاره ی همدردی از شب هستی سر
می‌زند.
ما می‌رویم و آیا در پی ما، یادی از درها خواهد
گذشت؟
ما می‌گذریم، و آیا غمی برجای ما، در سایه‌ها خواهد
نشست؟
برویم از سایه ی نی، شاید جایی، ساقه ی آخرین، گل برتر
را در سبد ما افكند.

ایوان تهی است، و باغ از یاد مسافر سرشار.
در دره ی آفتاب، سربرگرفته‌ای:
كنار بالش تو، بید سایه فكن از پا درآمده است.
دوری، تو از آن سوی شقایق دوری.
در خیرگی بوته‌ها، كو سایه لبخندی كه گذر كند؟
از شكاف اندیشه، كو نسیمی كه درون آید؟
سنگریزه ی رود، بر گونه تو می‌لغزد.
شبنم جنگل دور، سیمای ترا می‌رباید.
ترا از تو ربوده‌اند، و این تنهایی ژرف است.
می‌گریی، و در بیراهه ی زمزمه‌ای سرگردان می‌شوی.

آسمان، آبی تر،
آب، آبی تر.
من در ایوانم، رعنا سر حوض.
رخت می‌شوید رعنا.
برگ‌ها می‌ریزد.
مادرم صبحی می‌گفت: موسم دلگیری است.
من به او گفتم: زندگانی سیبی است،
گاز باید زد با پوست.
زن همسایه در پنجره‌اش ، تور می‌بافد، می خواند.
من «ودا» می‌خوانم، گاهی نیز
طرح می‌ریزم سنگی، مرغی، ابری.
آفتابی یكدست.
سارها آمده‌اند.
تازه لادن‌ها پیدا شده‌اند.
من اناری را ، می‌كـُنم دانه، به دل می‌گویم:
خوب بود این مردم، دانه‌های دلشان پیدا بود.
می‌پرد در چشمم آب انار: اشك می‌ریزم.
مادرم می‌خندد.
رعنا هم.

ماه بالای سر آبادی است،
اهل آبادی در خواب.
روی این مهتابی، خشت غربت را می‌بویم.
باغ همسایه چراغش روشن،
من چراغم خاموش.
ماه تابیده به بشقاب خیار، به لب كوزه آب.
غوك‌ها می‌خوانند.
مرغ حق هم گاهی.
كوه نزدیك من است: پشت افراها، سنجدها.
و بیابان پیداست.
سنگ‌ها پیدا نیست، گلچه‌ها پیدا نیست.
سایه‌هایی از دور، مثل تنهایی آب،
مثل آواز خدا پیداست.
نیمه شب باید باشد.
دب اكبر آن است: دو وجب بالاتر از بام.
آسمان آبی نیست، روز آبی بود.
یاد من باشد فردا، بروم باغ حسن گوجه و قیسی بخرم.
یاد من باشد فردا لب سلخ، طرحی از بزها بردارم،
طرحی از جاروها، سایه‌هاشان در آب.
یاد من باشد، هر چه پروانه كه می‌افتد در آب، زود از
آب درآرم.
یاد من باشد كاری نكنم، كه به قانون زمین بر بخورد.
یاد من باشد فردا لب جوی، حوله‌ام را هم با چوبه
بشویم.
یاد من باشد تنها هستم.
ماه بالای سر تنهایی است.

به سراغ من اگر می‌آیید،
پشت هیچستانم.
پشت هیچستان جایی است.
پشت هیچستان رگ‌های هوا، پر قاصدهایی است
كه خبر می‌آرند، از گل وا شده ی دورترین بوته ی خاك.
روی شن‌ها هم، نقش‌های سم اسبان
سواران ظریفی است كه صبح
به سر تپه ی معراج شقایق رفتند.
پشت هیچستان چتر خواهش باز است:
تا نسیم عطشی در بن ِ برگی بدود،
زنگ ِ باران به صدا می‌آید.
آدم اینجا تنهاست
و در این تنهایی، سایه نارونی تا ابدیت جاری است.
به سراغ من اگر می‌آیید
نرم و آهسته بیایید، مبادا كه ترك بردارد
چینی نازك تنهایی من.

با سبد رفتم به میدان، صبحگاهی بود.
میوه‌ها آواز می‌خواندند.
میوه‌ها در آفتاب آواز می‌خواندند.
در طـَبـَق‌ها زندگی روی كمال پوست‌ها خواب سطوح
جاودان می‌دید.
اضطراب باغ‌ها در سایه ی هر میوه روشن بود.
گاه مجهولی میان تابش بـِه‌ها شنا می‌كرد.
هر اناری رنگ خود را تا زمین پارسایان گسترش می‌داد.
بینش همشهریان، افسوس،
بر محیط رونق نارنج‌ها خط مماسی بود.
من به خانه بازگشتم، مادرم پرسید:
میوه از میدان خریدی هیچ؟
– میوه های بی نهایت را كجا می‌شد میان این سبد جا
داد؟
– گفتم از میدان بخر یك من انار خوب.
– امتحان كردم اناری را
انبساطش از میان این سبد سر رفت.
– به چه شد، آخر خوراك ظهر ...
 – ...
ظهر از آیینه‌ها تصویر ِ بـِه تا دور دست زندگی می‌رفت.

مانده تا برف زمین آب شود.
مانده تا بسته شود این همه نیلوفر وارونه ی چتر .
ناتمام است درخت
زیر برف است تمنای شنا كردن كاغذ در باد
و فروغ ‌تـَر ِ چشم حشرات
و طلوع سر غوك از افق درك حیات.
مانده تا سینی ما پر شود از صحبت سنبوسه و عید.
در هوایی كه نه افزایش یك ساقه طنینی دارد
و نه آواز پری می‌رسد از روزن منظومه ی برف
تشنه ی زمزمه‌ام.
مانده تا مرغ سرچینه ی هذیانی اسفند صدا بردارد.
پس چه باید بكنم
من كه در لخت ترین موسم بی چهچه سال
تشنه ی زمزمه‌ام؟
بهتر آن است كه برخیزم
رنگ را بردارم
روی تنهایی خود، نقشه ی مرغی بكشم.

پشت كاجستان برف.
برف، یك دسته كلاغ.
جاده یعنی غربت.
باد، آواز، مسافر، و كمی میل به خواب.
شاخ پیچك و رسیدن و حیاط.
من، و دلتنگ، و این شیشه ی خیس.
می‌نویسم، و فضا.
می‌نویسم، و دو دیوار، و چندین گنجشك.
یك نفر دلتنگ است.
یك نفر می‌بافد.
یك نفر می‌شمرد.
یك نفر می‌خواند.
زندگی یعنی: یك سار پرید.
از چه دلتنگ شدی؟
دلخوشی‌ها كم نیست: مثلاً این خورشید،
كودك پس فردا،
كفتر آن هفته.
یك نفر دیشب مرد و هنوز، نان گندم خوب است.
و هنوز آب، می‌ریزد پایین اسب‌ها می‌نوشند.
قطره‌ها در جریان،
برف بر دوش سكوت
و زمان روی ستون فقرات گل یاس.

صدا كن مرا.
صدای تو خوب است.
صدای تو سبزینه آن گیاه عجیبی است
كه در انتهای صمیمیت حزن می‌روید.
در ابعاد این عصر خاموش
من از طعم تصنیف در متن ادارك یك كوچه تنهاترم.
بیا تا برایت بگویم چه اندازه تنهایی من بزرگ است.
و تنهایی من شبیخون حجم ترا پیش بینی نمی‌كرد.
و خاصیت عشق این است.
كسی نیست،
بیا زندگی را بدزدیم، آن وقت
میان دو دیدار قسمت كنیم.
بیا با هم از حالت سنگ چیزی بفهمیم.
بیا زودتر چیزها را ببینیم.
ببین عقربك‌های فواره در صفحه ی ساعت حوض
زمان را به گردی بدل می‌كنند.
بیا آب شو مثل یك واژه در سطر خاموشی‌ام.
بیا ذوب كن در كف دست من جرم نورانی عشق را.
 
مرا گرم كن
(و یك بار هم در بیابان كاشان هوا ابر شد
و باران تندی گرفت
و سردم شد، آن وقت در پشت سنگ،
اجاق شقایق مرا گرم كرد.)
در این كوچه‌هایی كه تاریك هستند
من از حاصل ضرب تردید و كبریت می‌ترسم.
من از سطح سیمانی قرن می‌ترسم.
بیا تا نترسم من از شهرهایی كه خاك سیاشان چراگاه
جرثقیل است.
مرا باز كن مثل یك در به روی هبوط گلابی در این عصر
معراج پولاد.
مرا خواب كن زیر یك شاخه دور از شب اصطكاك فلزات.
اگر كاشف معدم صبح آمد، صدا كن مرا.
و من، در طلوع گل یاسی از پشت انگشت‌های تو، بیدار
خواهم شد.
و آن وقت
حكایت كن از بمب‌هایی كه من خواب بودم، و افتاد،
حكایت كن از گونه‌هایی كه من خواب بودم، و تـَر شد.
بگو چند مرغابی از روی دریا پریدند.
در آن گیر و داری كه چرخ زره پوش از روی رؤیای كودك
گذر داشت.
قناری نخ ِ زرد آواز خود را به پای چه احساس آسایشی
بست.
بگو در بنادر چه اجناس معصومی از راه وارد شد.
چه علمی به موسیقی مثبت بوی باروت پی برد.
چه اداركی از طعم مجهول نان در مذاق رسالت تراوید.
و آن وقت من، مثل ایمانی از تابش «استوا» گرم،
ترا در سرآغاز یك باغ خواهم نشانید.

آه ، در ایثار سطح‌ها چه شكوهی است!
ای سرطان شریف عزلت!
سطح من ارزانی تو باد!
یك نفر آمد
تا عضلات بهشت
دست مرا امتداد داد.
یك نفر آمد كه نور صبح مذاهب
در وسط دگمه‌های پیرهنش بود.
از علف خشك آیه‌های قدیمی
پنجره می‌بافت.
مثل پریروزهای فكر، جوان بود.
حنجره‌اش از صفات آبی شط‌ها
پر شده بود.
یك نفر آمد كتاب‌های مرا برد.
روی سرم سقفی از تناسب گل‌ها كشید.
عصر مرا با دریچه‌های مكرر وسیع كرد.
میز مرا زیر معنویت باران نهاد.
بعد، نشستیم.
حرف زدیم از دقیقه‌های مشجر،
از كلماتی كه زندگی‌شان، در وسط آب می‌گذشت.
فرصت ما زیر ابرهای مناسب
مثل تن گیج یك كبوتر ناگاه
حجم خوشی داشت.
نصفه شب بود، از تلاطم میوه
طرح درختان عجیب شد.
رشته ی مرطوب خواب ما به هدر رفت.
بعد
دست در آغاز جسم آب تنی كرد.
بعد، در احشای خیس نارون باغ
 صبح شد.

ابری نیست.
بادی نیست.
می‌نشینم لب حوض:
گردش ماهی‌ها، روشنی، من، گل ، آب.
پاكی خوشه زیست.
مادرم ریحان می‌چیند.
نان و ریحان و پنیر، آسمانی بی ابر، اطلسی‌هایی تـَر.
رستگاری نزدیك: لای گل‌های حیاط.
نور در كاسه ی مس، چه نوازش‌ها می‌ریزد!
نردبان از سر دیوار بلند، صبح را روی زمین می‌آرد.
پشت لبخندی پنهان هر چیز.
روزنی دارد دیوار زمان، كه از آن، چهره ی من پیداست.
چیزهایی هست، كه نمی‌دانم.
می‌دانم، سبزه‌ای را بكنم خواهم مرد.
می‌روم بالا تا اوج، من پُـر از بال و پرم.
راه می‌بینم در ظلمت، من پـُر از فانوسم.
من پراز نورم و شن.
و پر از دار و درخت .
پُرم از راه، از پل، از رود، از موج.
پُرم از سایه ی برگی در آب:
چه درونم تنهاست.

آب را گل نكنیم:
در فرودست انگار، كفتری می‌خورد آب.
یا كه در بیشه‌ی دور، سیره‌ای پر می‌شوید.
یا در آبادی، كوزه‌ای پُر می‌گردد.
آب را گل نكنیم:
شاید این آب روان می‌رود پای سپیداری ، تا فرو شوید
اندوه دلی.
دست درویشی شاید ، نان خشكیده فرو برده در آب.
زن زیبایی آمد لب رود،
آب را گل نكنیم:
روی زیبا دو برابر شده است.
چه گوارا این آب!
چه زلال این رود!
مردم بالادست، چه صفایی دارند!
چشمه‌هاشان جوشان، گاوهاشان شیرافشان باد!
من ندیدم دهشان،
بی گمان پای چپرهاشان جا پای خداست.
ماهتاب آنجا، می‌كند روشن پهنای كلام.
بی گمان در ده بالادست، چینه‌ها كوتاه است.
مردمش می‌دانند، كه شقایق چه گلی است.
بی گمان آنجا آبی، آبی است.
غنچه‌ای می‌شكفد، اهل ده با خبرند.
چه دهی باید باشد!
كوچه باغش پر موسیقی باد!
مردمان سر رود، آب را می‌فهمند.
گل نكردندش ، ما نیز
آب را گل نكنیم.

رفته بودم سر حوض
تا ببینم شاید، عكس تنهایی خود را در آب،
آب در حوض نبود،
ماهیان می‌گفتند:
«هیچ تقصیر درختان نیست.»
ظهر دم كرده ی تابستان بود،
پسر روشن آب، لب پاشویه نشست.
و عقاب خورشید، آمد او را به هوا برد كه برد.
به درك راه نبردیم به اكسیژن آب.
برق از پولك ما رفت كه رفت.
ولی آن نور درشت،
عكس آن میخك قرمز در آب
كه اگر باد می‌آمد دل او، پشت چین‌های تغافل می‌زد،
چشم ما بود.
روزنی بود به اقرار بهشت.
تو اگر در تپش باغ خدا را دیدی، همت كن
و بگو ماهی‌ها، حوضشان بی آب است.»
باد می‌رفت به سر وقت چنار.
من به سر وقت خدا می‌رفتم.

قایقی خواهم ساخت،
خواهم انداخت به آب.
دور خواهم شد از این خاك غریب
كه در آن هیچكسی نیست كه در بیشه ی عشق
قهرمانان را بیدار كند.
قایق از تور تهی
و دل از آرزوی مروارید،
همچنان خواهم راند.
نه به آبی‌ها دل خواهم بست
نه به دریا – پریانی كه سر از آب به در می‌آرند.
و در آن تابش تنهایی ماهی گیران
می‌فشانند فسون از سر گیسوهاشان.
همچنان خواهم راند.
همچنان خواهم خواند:
«دور باید شد. دور
مرد آن شهر اساطیر نداشت.
زن آن شهر به سرشاری یك خوشه ی انگور نبود.
هیچ آیینه ی تالاری، سرخوشی‌ها را تكرار نكرد.
چاله آبی حتی، مشعلی را ننمود.
دور باید شد، دور.
شب سرودش را خواند،
نوبت پنجره‌هاست.»
همچنان خواهم خواند.
همچنان خواهم راند.
پشت دریاها شهری است.
كه در آن پنجره‌ها رو به تجلی باز است.
بام‌ها جای كبوترهایی است، كه به فواره ی هوش بشری
می‌نگرند.
دست هر كودك ده ساله شهر، شاخه ی معرفتی است.
مردم شهر به یك چینه چنان می‌نگرند
كه به یك شعله به یك خواب لطیف.
خاك، موسیقی احساس ترا می‌شنود
و صدای پر مرغان اساطیر می‌آید در باد.
پشت دریاها شهری است.
كه در آن وسعت خورشید به اندازه ی چشمان سحرخیزان
است.
شاعران وارث آب و خرد و روشنی‌اند.
پشت دریاها شهری است!
قایقی باید ساخت.

گوش كن، دورترین مرغ جهان می‌خواند.
شب سلیس است، و یكدست، و باز.
شمعدانی‌ها
و صدادارترین شاخه ی فصل، ماه را می‌شنوند.
پلـّـكان جلو ساختمان،
دَر فانوس به دست
و در اسراف نسیم،
گوش كن جاده صدا می‌زند از دور قدم‌های ترا.
چشم تو زینت تاریكی نیست.
پلك‌ها را بتكان، كفش به پاكن، و بیا.
و بیا تا جایی، كه پر ماه به انگشت تو هشدار دهد
و زمان روی كلوخی بنشیند با تو
و مزامیر شب اندام ترا، مثل یك قطره ی آواز به خود
جذب كنند.
پارسایی است در آنجا كه ترا خواهد گفت:
بهترین چیز رسیدن به نگاهی است كه از حادثه ی عشق تـَر
است.

از هجوم روشنایی شیشه‌های در تكان می‌خورد.
صبح شد، آفتاب آمد.
چای را خوردیم روی سبزه‌زار میز.
ساعت نه ابر آمد، نرده‌ها تر شد.
لحظه‌های كوچك من زیر لادن‌ها نهان بودند.
یك عروسك پشت باران بود.
ابرها رفتند.
یك هوای صاف، یك گنجشك، یك پرواز.
دشمنان من كجا هستند؟
فكر می‌كردم:
در حضور شمعدانی‌ها شقاوت آب خواهد شد.
در گشودم: قسمتی از آسمان افتاد در لیوان آب من.
آب را با آسمان خوردم.
لحظه‌های كوچك من خواب‌های نقره می‌دیدند.
من كتابم را گشودم زیر سقف ناپدید وقت.
نیمروز آمد.
بوی نان از آفتاب سفره تا ادراك جسم گل سفر می‌كرد.
مرتع ادارك خّـرم بود.
دست من در رنگ‌های فطری بودن شناور شد:
پرتقالی پوست می‌كندم.
شهر در آیینه پیدا بود.
دوستان من كجا هستند؟
روزهاشان پرتقالی باد!
پشت شیشه تا بخواهی شب.
در اتاق من طنینی بود از برخورد انگشتان من با اوج،
در اتاق من صدای كاهش مقیاس می‌آمد.
لحظه‌های كوچك من تا ستاره فكر می‌كردند.
خواب روی چشمهایم چیزهایی را بنا می‌كرد:
یك فضای باز، شن‌های ترنم، جای پای دوست...

من دراین تاریكی
فكر یك بره ی روشن هستم
كه بیاید علف خستگی‌ام را بچرد.
من در این تاریكی
امتداد تـَر بازوهایم را
زیر بارانی می‌بینم
كه دعاهای نخستین بشر را تر كرد.
من در این تاریكی
در گشودم به چمن های قدیم،
به طلایی‌هایی، كه به دیوار اساطیر تماشا كردیم.
من در این تاریكی
ریشه‌ها را دیدم
و برای بُـته ی نورَس مرگ، آب را معنی كردم.

بزرگ بود،
و از اهالی امروز بود
و با تمام افق‌های باز نسبت داشت
و لحن آب و زمین را چه خوب می‌فهمید.
صداش،
به شكل حزن پریشان واقعیت بود.
و پلك‌هاش
مسیر نبض عناصر را
به ما نشان داد.
و دست‌هاش
هوای صاف سخاوت را
ورق زد
و مهربانی را
به سمت ما كوچاند.
به شكل خلوت خود بود
و عاشقانه‌ترین انحنای وقت خودش را
برای آینه تفسیر كرد.
و او به شیوه ی باران پر از طراوت تكرار بود.
و او به سبك درخت
میان عافیت نور منتشر می‌شد.
همیشه كودكی باد را صدا می‌كرد.
همیشه رشته صحبت را
به چفت آب گره می‌زد.
برای ما، یك شب
سجود سبز محبت را
چنان صریح ادا كرد
كه ما به عاطفه ی سطح خاك دست كشیدیم
و مثل لهجه ی یك سطل آب تازه شدیم.
و بارها دیدیم
كه با چقدر سبد
برای چیدن یك خوشه ی بشارت رفت.
ولی نشد
كه روبروی وضوح كبوتران بنشیند
و رفت تا لب هیچ
و پشت حوصله ی نورها دراز كشید
و هیچ فكر نكرد
كه ما میان پریشانی تلفظ درها
برای خوردن یك سیب
چقدر تنها ماندیم.

روزی
خواهم آمد، و پیامی خواهم آورد.
در رگ‌ها، نور خواهم ریخت.
و صدا خواهم در داد: ای سبدهاتان پر خواب!
سیب آوردم، سیب سرخ خورشید.
خواهم آمد، گل یاسی به گدا خواهم داد.
زن زیبای جذامی را، گوشواری دیگر خواهم بخشید.
كور را خواهم گفت: چه تماشا دارد باغ!
دوره گردی خواهم شد، كوچه‌ها را خواهم گشت، جار
خواهم زد: آی شبنم، شبنم، شبنم.
رهگذاری خواهد گفت: راستی را، شب تاریكی است،
كهكشانی خواهم دادش .
روی پل دختركی بی پاست، دب اكبر را بر گردن او خواهم
آویخت.
هر چه دشنام ، از لب‌ها خواهم برچید.
هر چه دیوار، از جا خواهم بركند.
رهزنان را خواهم گفت: كاروانی آمد بارش لبخند!
ابر را پاره خواهم كرد.
من گره خواهم زد، چشمان را با خورشید،
دل‌ها را با عشق،
سایه‌ها را با آب، شاخه ها را با باد.
و به هم خواهم پیوست، خواب كودك را با زمزمه ی زنجره‌ها.
بادبادك‌ها، به هوا خواهم برد.
گلدان‌ها، آب خواهم داد.
خواهم آمد، پیش اسبان، گاوان، علف سبز نوازش خواهم
ریخت.
مادیانی تشنه، سطل شبنم را خواهم آورد.
خر فرتوتی در راه ، من مگس‌هایش را خواهم زد.
خواهم آمد سر هر دیواری، میخكی خواهم كاشت.
پای هر پنجره‌ای، شعری خواهم خواند،
هر كلاغی را، كاجی خواهم داد.
مار را خواهم گفت: چه شكوهی دارد غوك!
آشتی خواهم داد.
آشنا خواهم كرد.
راه خواهم رفت.
نور خواهم خورد.
دوست خواهم داشت.

دشت‌هایی چه فراخ!
كوه‌هایی چه بلند!
در گلستانه چه بوی علفی می‌آمد!
من در این آبادی، پی چیزی می‌گشتم:
پی خوابی شاید،
پی نوری، ریگی، لبخندی.
پشت تبریزی‌ها،
غفلت پاكی بود، كه صدایم می‌زد.
پای نی‌زاری ماندم، باد می‌آمد، گوش دادم:
چه كسی با من، حرف می‌زد؟
سوسماری لغزید.
راه افتادم.
یونجه زاری سر راه،
بعد جالیز خیار، بوته‌های گل رنگ
و فراموشی خاك.
لب آبی
گیوه‌ها را كندم، و نشستم، پاها در آب:
«من چه سبزم امروز
و چه اندازه تنم هوشیار است!
نكند اندوهی، سر رسد از پس كوه.
چه كسی پشت درختان است؟
هیچ، می‌چرخد گاوی در كـَرد.
ظهر تابستان است.
سایه‌ها می‌دانند، كه چه تابستانی است.
سایه‌هایی بی لك،
گوشه‌ای روشن و پاك،
كودكان احساس! جای بازی اینجاست.
زندگی خالی نیست:
مهربانی هست، سیب هست، ایمان هست.
آری
تا شقایق هست زندگی باید كرد.
در دل من چیزی است، مثل یك بیشه نور،
مثل خواب دم صبح.
و چنان بی تابم، كه دلم می‌خواهد
بدوم تا ته دشت، بروم تا سر كوه.
دورها آوایی است، كه مرا می‌خواند.»

«خانه دوست كجاست؟»
در فلق بود كه پرسید سوار.
آسمان مكثی كرد.
رهگذر شاخه نوری كه به لب داشت به تاریكی شن‌ها
بخشید
و به انگشت نشان داد سپیداری و گفت:
«نرسیده به درخت،
كوچه باغی است كه از خواب خدا سبزتر است
و در آن عشق به اندازه ی پرهای صداقت آبی است.
می‌روی تا ته آن كوچه كه از پشت بلوغ، سر به در می‌آرد،
پس به سمت گل تنهایی می‌پیچی،
دو قدم مانده به گل،
پای فواره جاوید اساطیر زمین می‌مانی
و ترا ترسی شفاف فرا می‌گیرد.
در صمیمت سیال فضا، خش خشی می‌شنوی:
كودكی می‌بینی
رفته از كاج بلندی بالا، جوجه بردارد از لانه ی نور
و از او می‌پرسی
خانه ی دوست كجاست.»

تا سواد قریه راهی بود.
چشم‌های ما پر از تفسیر ماه زنده ی بومی،
شب درون آستین‌هامان.
می‌گذشتیم از میان آبكندی خشك.
از كلام سبزه‌زاران گوش‌ها سرشار،
كوله بار از انعكاس شهرهای دور.
منطق زبر زمین در زیر پا جاری.
زیر دندان‌های ما طعم فراغت جابجا می‌شد.
پای پوش ما كه از جنس نبوت بود ما را با نسیمی از
زمین می‌كند.
چوبدست ما به دوش خود بهار جاودان می‌برد.
هر یك از ما آسمانی داشت در هر انحنای فكر.
هر تكان دست ِ ما با جنبش یك بال مجذوب سحر می خواند.
جیب‌های ما صدای جیك جیك صبح‌های كودكی می‌داد.
ما گروه عاشقان بودیم و راه ما
از كنار قریه‌های آشنا با فقر
تا صفای بیكران می‌رفت.
بر فراز آبگیری خود بخود سرها همه خم شد:
روی صورت‌های ما تبخیر می‌شد شب
و صدای دوست می‌آمد به گوش دوست.

به تماشا سوگند
و به آغاز كلام
و به پرواز كبوتر از ذهن
واژه‌ای در قفس است.
حرف هایم مثل یك تكه چمن روشن بود.
من به آنان گفتم:
آفتابی لب درگاه شماست
كه اگر در بگشایید به رفتار شما می‌تابد.
و به آنان گفتم:
سنگ آرایش كوهستان نیست.
همچنانی كه فلز، زیوری نیست به اندام كلنگ.
در كف دست زمین گوهر ناپیدایی است
كه رسولان همه از تابش آن خیره شدند.
پی گوهر باشید.
لحظه‌ها را به چراگاه رسالت ببرید.
و من آنان را، به صدای قدم پیك، بشارت دادم
و به نزدیكی روز، و به افزایش رنگ.
به طنین گل سرخ، پشت پرچین سخن‌های درشت.
و به آنان گفتم:
هر كه در حافظه چوب ببیند باغی
صورتش در وزش بیشه شور ابدی خواهد ماند.
هر كه با مرغ هوا دوست شود
خوابش آرام ترین خواب جهان خواهد بود.
آنكه نور از سر انگشت زمان برچیند
می‌گشاید گره ی پنجره‌ها را با آه.
زیر بیدی بودیم.
برگی از شاخه بالای سرم چیدم، گفتم:
چشم را باز كنید، آیتی بهتر از این می‌خواهید؟
می‌شنیدم كه به هم می‌گفتند:
سحر می‌داند، سحر!
سر هر كوه رسولی دیدند
ابر انكار به دوش آوردند.
باد را نازل كردیم
تا كلاه از سرشان بردارد
خانه‌هاشان پر داوودی بود،
چشمشان را بستیم.
دستشان را نرساندیم به سر ِ شاخه ی هوش.
جیبشان را پُـر عادت كردیم.
خوابشان را به صدای سفر آینه‌ها آشفتیم.

صدای آب می‌آید، مگر در نهر تنهایی چه می‌شویند؟
لباس لحظه‌ها پاك است.
میان آفتاب هشتم دی ماه
طنین برف، نخ‌های تماشا، چكه‌های وقت.
طراوت روی آجرهاست، روی استخوان روز.
چه می‌خواهیم؟
بخار فصل گرد واژه‌های ماست.
دهان گلخانه فكر است.
سفرهایی ترا در كوچه‌هاشان خواب می‌بینند.
ترا در قریه‌های دور مرغانی به هم تبریك می‌گویند.
چرا مردم نمی‌دانند.
كه لادن اتفاقی نیست.
نمی‌دانند در چشمان دم جنبانك امروز
برق آب‌های شط دیروز است؟
چرا مردم نمی‌دانند
كه در گل‌های ناممكن هوا سرد است؟

كفش‌هایم كو،
چه كسی بود صدا زد: سهراب؟
آشنا بود صدا مثل هوا با تـَن برگ.
مادرم در خواب است.
ومنوچهر و پروانه، و شاید همه مردم شهر.
شب خرداد به آرامی یك مرثیه از روی سر ثانیه‌ها
می‌گذرد.
و نسیمی خنك از حاشیه ی سبز پتو خواب مرا می‌روبد.
بوی هجرت می‌آید:
بالش من پر آواز پر چلچله‌هاست.
صبح خواهد شد.
و به این كاسه آب
آسمان هجرت خواهد كرد.
باید امشب بروم.
من كه از بازترین پنجره با مردم این ناحیه صحبت كردم
حرفی از جنس زمان نشنیدم.
هیچ چشمی عاشقانه به زمین خیره نبود.
كسی از دیدن یك باغچه مجذوب نشد.
هیچكس زاغچه ای را سر یك مزرعه جدی نگرفت.
من به اندازه یك ابر دلم می‌گیرد
 وقتی از پنجره می‌بینم حوری
– دختر بالغ همسایه –
پای كمیاب ترین نارون روی زمین
فقه می‌خواند.
چیزهایی هم هست، لحظه‌هایی پر اوج
(مثلاً شاعره‌ای را دیدم
آن چنان محو تماشای فضا بود كه در چشمانش
آسمان تخم گذاشت.
و شبی از شب‌ها
مردی از من پرسید
تا طلوع انگور، چند ساعت راه است؟)
باید امشب بروم
باید امشب چمدانی را
كه به اندازه ی پیراهن تنهایی من
جا دارد، بردارم،
و به سمتی بروم
كه درختان حماسی پیداست،
رو به آن وسعت بی واژه كه همواره مرا می‌خواند.
یك نفر باز صدا شد: سهراب!
كفش‌هایم كو؟

عصر
چند عدد سار
دور شدند از مدار حافظه ی کاج.
نیکی جسمانی درخت به جا ماند.
عفت اشراق روی شانه ی من ریخت.
حرف بزن، ای زن شبانه ی موعود!
زیر همین شاحه های عاطفی باد
کودکی ام را به دست من بسپار.
در وسط این همیشه های سیاه
حرف بزن، خواهر تکامل خوشرنگ!
خون مرا پر کن از ملایمت هوش.
نبض مرا روی زیری نفس عشق
فاش کن.
روی زمین های محض
راه برو تا صفای باغ اساطیر.
در لبه ی فرصت تلألو انگور
حرف بزن، حوری تکلم بدوی!
حزن مرا در مصب دور عبارت صافت کن.
در همه ی ماسه های شور کسالت
حنجره آب را رواج بده.
بعد
دیشب شیرین پلک را
روی چمن های بی تموج ادراک پهن کن.
