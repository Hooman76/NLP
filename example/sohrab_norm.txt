در بیداری لحظه‌ها
پیکرم کنار نهر خروشان لغزید
مرغی روشن فرود آمد
و لبخند گیج مرا برچید و پرید
ابری پیدا شد
و بخار سرشکم را در شتاب شفافش نوشید 
نسیمی برهنه و بی پایان سر کرد
و خطوط چهره‌ام را آشفت و گذشت
درختی تابان
پیکرم را در سایه سیاهش بلعید
طوفانی سر رسید
و جاپایم را ربود
نگاهی به روی نهر خروشان خم شد
تصویری شکست
خیالی از هم گسیخت

شبنم مهتاب می‌بارد
دشت سرشار از بخار آبی گل‌های نیلوفر
می‌درخشد روی خاک آیینه‌ای بی طرح
مرز می‌لغزد ز روی دست
من کجا لغزیده‌ام در خواب
مانده سرگردان نگاهم در شب آرام آیینه
برگ تصویری نمی‌افتد در این مرداب
او خدای دشت می‌پیچد صدایش در بخار دره‌های دور
مو پریشان‌های باد
گَرد خواب از تن بیفشانید
دانه‌ای تاریک مانده در نشیب دشت
دانه را در خاک آیینه نهان سازید
مو پریشان‌های باد از تن بدر آورده تورخواب
دانه را در خاک ترد و بی نم آیینه می‌کارند
او خدای دشت می‌ریزد صدایش را به جام سبز خاموشی
در عطش می‌سوزد اکنون دانه‌ی تاریک
خاک آیینه کنید از اشک گرم چشمتان سیراب
حوریان چشمه با سرپنجه‌های سیم
می‌زدایند از بلور دیده دود خواب
ابر چشم حوریان چشمه می‌بارد
تار و پود خاک می‌لرزد
می‌وزد بر من نسیم سرد هشیاری
ای خدای دشت نیلوفر
کو کلید نقره‌ی درهای بیداری
در نشیب شب صدای حوریان چشمه می‌لغزد
ای در این افسون نهاده پای
چشم‌ها را کرده سرشار از مه تصویر
باز کن درهای بی روزن
تا نهفته پرده‌ها در رقص عطری مست جان گیرند
– حوریان چشمه شویید از نگاهم نقش جادو را
مو پریشان‌های باد
برگهای وهم را از شاخه‌های من فرو ریزید
حوریان و مو پریشان‌ها هم آوا
او ز روزن‌های عطرآلود
روی خاک لحظه‌های دور می‌بیند گلی همرنگ
لذتی تاریک می‌سوزد نگاهش را
ای خدای دشت نیلوفر
بازگردان رهرو بی تاب را از جاده‌ی رؤیا
– کیست می‌ریزد فسون در چشمه سار خواب
دست‌های شب مه آلود است
شعله‌ای از روی آیینه چو موجی می‌رود بالا
کسیت این آتش تن بی طرح رؤیایی
ای خدای دشت نیلوفر
نیست در من تاب زیبایی
حوریان چشمه در زیر غبار ماه
ای تماشا برده تاب تو
زد جوانه شاخه‌ی عریان خواب تو
در شب شفاف
او طنین جام تنهایی است
تار و پودش رنج و زیبایی است
در بخار دره‌های دور می‌پیچد صدا آرام
او طنین جام تنهایی است
تار و پودش رنج و زیبایی است
رشته‌ی گرم نگاهم می‌رود همراه رود رنگ
من درون نور – باران قصر سیم کودکی بودم
جوی رؤیاها گلی می‌برد
همره آب شتابان می‌دویدم مست زیبایی
پنجه‌ام در مرز بیداری
در مه تاریک نومیدی فرو می‌رفت
ای تپش‌هایت شده در بستر پندار من پرپر
دور از هم در کجا سرگشته می‌رفتیم
ما دو شط وحشی آهنگ
ما دومرغ شاخه‌ی اندوه
ما دو موج سرکش همرنگ
مو پریشان‌های باد از دوردست دشت
تارهای نقش می‌پیچد به گرد پنجه‌های او
ای نسیم سرد هشیاری
دور کن موج نگاهش را
از کنار روزن رنگین بیداری
در ته شب حوریان چشمه می‌خوانند
ریشه‌های روشنایی می‌شکافد صخره‌ی شب را
زیر چرخ وحشی گردونه‌ی خورشید
بشکند گر پیکر بی تاب آیینه
او چو عطری می‌پرد از دشت نیلوفر
او گل بی طرح آیینه
او شکوه شبنم رؤیا
– خواب می‌بیند نهال شعله گویا تندبادی را
کسیت می‌لغزاند امشب دود را بر چهره‌ی مرمر
او خدای دشت نیلوفر
جام شب را می‌کند لبریز آوایش
زیر برگ آیینه را پنهان کنید از چشم
مو پریشان‌های باد
با هزاران دامن پر برگ
بیکران دشت‌ها را در نور دیده
می‌رسد آهنگشان از مرز خاموشی
ساقه‌های نور می‌رویند در تالاب تاریکی
رنگ می‌بازد شب جادو
گم شده آیینه در دود فراموشی
در پس گردونه‌ی خورشید گردی می‌رود بالا ز خاکستر
و صدای حوریان و مو پریشان‌ها می‌آمیزد
با غبار آبی گل‌های نیلوفر
باز شد درهای بیداری
پای درها لحظه‌ی وحشت فرو لغزید
سایه‌ی تردید در مرز شب جادو گسست از هم
روزن رؤیا بخار نور را نوشید

در شب تردید من برگ نگاه
می‌روی با موج خاموشی کجا
ریشه‌ام از هوشیاری خورده آب
من کجا خاک فراموشی کجا
دور بود از سبزه‌زار رنگ‌ها
زورق بستر فراز موج خواب
پرتوی آیینه را لبریز کرد
طرح من آلوده شد با آفتاب
اندهی خم شد فراز شط نور
چشم من در آب می‌بیند مرا
سایه ترسی به ره لغزید و رفت
جویباری خواب می‌بیند مرا
در نسیم لغزشی رفتم به راه
راه نقش پای من از یاد برد
سرگذشت من به لب‌ها ره نیافت
ریگ باد آورده‌ای را باد برد

می‌تازی همزاد عصیان
به شکار ستاره‌ها رهسپاری
دستانت از درخشش تیر و کمان سرشار
اینجا که من هستم
آسمان خوشه‌ی کهکشان می‌آویزد
کو چشمی آرزومند
با ترس و شیفتگی در برکه‌ی فیروزه گون گل‌های سپید
می‌کنی
و هر آن به مار سیاهی می‌نگری گلچین بی تاب
و اینجا – افسانه نمی‌گویم-
نیش مار نوشابه‌ی گل ارمغان آورد
بیداری‌ات را جادو می‌زند
سیب باغ ترا پنجه دیوی می‌رباید
و – قصه نمی‌پردازم-
در باغستان من شاخه باور خم می‌شود
بی‌نیازی دست‌ها پاسخ می‌دهد
در بیشه‌ی تو آهو سر می‌کشد به صدایی می‌رمد
در جنگل من از درندگی نام و نشان نیست
در سایه – آفتاب دیارت قصه‌ی «خیر و شر» می‌شنوی
من شکفتن‌ها را می‌شنوم
و جویبار از آن سوی زمان می‌گذرد
تو در راهی
من رسیده‌ام
اندوهی در چشمانت نشست رهرو نازک دل
میان ما راه درازی نیست لرزش یک برگ

سر برداشتم
زنبوری در خیالم پر زد
یا جنبش ابری خوابم را شکافت
در بیداری سهمناک
آهنگی دریا – نوسان شنیدم
به شکوه لب بستگی یک ریگ
و از کنار زمان برخاستم
هنگام بزرگ
بر لبانم خاموشی نشانده بود
در خورشید چمن‌ها خزنده‌ای دیده گشود
چشمانش بیکرانی برکه را نوشید
بازی سایه‌ی پروازش را به زمین کشید
و کبوتری در بارش آفتاب به رؤیا بود
پهنه چشمانم جولانگاه تو باد چشم انداز بزرگ
در این جوش شگفت انگیز کو قطره‌ی وهم
بال‌ها سایه‌ی پرواز را گم کرده اند
گلبرگ سنگینی زنبور را انتظار می‌کشد
به طراوت خاک دست می‌کشم
نمناکی چندشی بر انگشتانم نمی‌نشیند
به آب روان نزدیک می‌شوم
ناپیدایی دو کرانه را زمزمه می‌کند
رمزها چون انار تَرک خورده نیمه شکفته اند
جوانه شور مرا دریاب نو رسته‌ی زود آشنا
درود ای لحظه شفاف 
در بیکران تو زنبوری پر می‌زند

از شب ریشه سرچشمه گرفتم و به گرداب آفتاب ریختم
بی پروا بودم دریچه‌ام را به سنگ گشودم
مغاک جنبش را زیستم
هشیاری‌ام شب را نشکافت روشنی‌ام روشن نکرد
من ترا زیستم شبتاب دوردست
رها کردم تا ریزش نور شب را بر رفتارم بلغزاند
بیداری‌ام سر بسته ماند من خوابگرد راه تماشا بودم
و همیشه کسی از باغ آمد و مرا نوبر وحشت هدیه کرد
و همیشه خوشه چینی از راهم گذشت
و کنار من خوشه راز از دستش لغزید
و همیشه من ماندم و تاریک بزرگ من ماندم و همهمه
آفتاب
و از سفر آفتاب سرشار از تاریکی نور آمده‌ام
سایه‌تر شده‌ام
و سایه‌وار بر لب روشنی ایستاده‌ام
شب می‌شکافد لبخند می‌شکفد زمین بیدار می‌شود
صبح از سفال آسمان می‌تراود
و شاخه‌ی شبانه‌ی اندیشه‌ی من بر پرتگاه زمان خم می‌شود

پنجره را به پهنای جهان می‌گشایم
جاده تهی است درخت گرانبار شب است
ساقه نمی‌لرزد آب از رفتن خسته است تو نیستی
نوسان نیست
تو نسیتی و تپیدن گردابی است
تو نیستی و غریو رودها گویا نیست و دره‌ها ناخواناست
می‌آیی شب از چهره‌ها برمی‌خیزد راز هستی می‌پرد
می‌روی چمن تاریک می‌شود جوشش چشمه می‌شکند
چشمانت را می‌بندی ابهام به علف می‌پیچد
سیمای تو می‌وزد و آب بیدار می‌شود
می‌گذری و آیینه نفس می‌کشد
جاده تهی است تو باز نخواهی گشت
و چشمم به راه تو نیست
پگاه دروگران از جاده‌ی روبرو سر می‌رسند
رسیدگی خوشه‌هایم را به رؤیا دیده‌اند

دریچه باز قفس بر تازگی باغ‌ها سرانگیز است
اما بال از جنبش رسته است
وسوسه چمن‌ها بیهوده است
میان پرنده و پرواز فراموشی بال و پر است
در چشم پرنده قطره‌ی بینایی است
ساقه به بالا می‌رود میوه فرو می‌افتد دگرگونی غمناک
است
نور آلودگی است نوسان آلودگی است رفتن آلودگی
پرنده در خواب بال و پرش تنها مانده است
چشمانش پرتو میوه‌ها را می‌راند
سرودش بر زیر و بم شاخه‌ها پیشی گرفته است
سرشاری‌اش قفس را می‌لرزاند
نسیم هوا را می‌شکند دریچه قفس بی تاب است

رؤیا زدگی شکست پهنه به سایه فرو بود
زمان پرپر می‌شد
از باغ دیرین عطری به چشم تو می‌نشست
کنار مکان بودیم شبنم دیگر سپیده همی بارید
کاسه‌ی فضا شکست در سایه – باران گریستم و از
 چشمه‌ی غم بر آمدم
آلایش روانم رفته بود جهان دیگر شده بود
در شادی لرزیدم و آن سو را به درودی لرزاندم
لبخند در سایه روان بود آتش سایه‌ها در من گرفت
گرداب آتش شدم
فرجامی خوش بود اندیشه نبود
خورشید را ریشه کن دیدم
و دروگر نور را در تبی شیرین با لبی فرو بسته ستودم

آبی بلند را می‌اندیشم و هیاهوی سبز پایین را
ترسان از سایهی خویش به نیزار آمده‌ام
تهی بالا می‌ترساند و خنجر برگها به روان فرو می‌رود
دشمنی کو تا مرا از من بَرکند
نفرین به زیست تپش کور
دچار بودن گشتم و شبیخونی بود نفرین
هستی مرا برچین ای ندانم چه خدایی موهوم
نیزه‌ی من مرمر بس تن را شکافت
و چه سود که این غم را نتواند سینه درید
نفرین به زیست دلهره شیرین
نیزه‌ام- یار بیراهه‌های خطر- را تن می‌شکنم
صدای شکست در تهی حادثه می‌پیچد نی‌ها بهم می‌ساید
ترنم سبز می‌شکافد
نگاه زنی چون خوابی گوارا به چشمانم می‌نشیند
ترس بی سلاح مرا از پا می‌فکند
من – دشمن زیبا- شبنم نوازش می‌افشاند
من – نیزه زار کهن- آتش می‌شوم
دستم را می‌گیرد
و ما – دو مردم روزگاران کهن – می‌گذریم
به نی‌ها تن می‌ساییم و به لالایی سبزشان گهواره‌ی روان
را نوسان می‌دهیم
آبی بلند خلوت ما را می‌آراید

در سرای ما زمزمه‌ای در کوچه‌ی ما آوازی نیست
شب گلدان پنجره ما را ربوده است
پرده‌ی ما در وحشت نوسان خشکیده است
اینجا ای همه لب‌ها لبخندی ابهام جهان را پهنا می‌دهد
پرتو فانوس ما در نیمه راه میان ما و شب هستی
مرده است
ستون‌های مهتابی ما را پیچک اندیشه فرو بلعیده است
اینجا نقش گلیمی و آنجا نرده‌ای ما را از آستانه‌ی ما
به در برده است
ای همه هشیاران بر چه باغی در نگشودیم که عطر
فریبی به تالار نهفته ما نریخت
ای همه کودکی‌ها بر چه سبزه‌ای ندویدیم که شبنم
اندوهی بر ما نفشاند
غبار آلوده‌ی راهی از فسانه به خورشیدیم
ای همه خستگان در کجا شهپر ما از سبکبالی پروانه
نشان خواهد گرفت
ستاره زهره از چاه افق برآمد
کنار نرده مهتابی ما کودکی بر پرتگاه وزش‌ها
می‌گرید
در چه دیاری آیا اشک ما در مرز دیگر مهتابی خواهد
چکید
ای همه سیماها در خورشیدی دیگر خورشیدی دیگر

به روی شط وحشت برگی لرزانم 
ریشه‌ات را بیاویز
من از صداها گذشتم
روشنی را رها کردم
رؤیای کلید از دستم افتاد
کنار راه زمان دراز کشیدم
ستاره‌ها در سردی رگ‌هایم لرزیدند
خاک تپید
هوا موجی زد
علف ‌ها ریزش رؤیا را در چشمانم شنیدند
میان دو دست تمنایم روییدی
در من تراویدی
آهنگ تاریک اندامت را شنیدم
«نه صدایم
و نه روشنی
طنین تنهایی تو هستم
طنین تاریکی تو» 
سکوتم را شنیدی
«بسان نسیمی از روی خودم برخواهم خاست 
درها را خواهیم گشود
در شب جاویدان خواهم وزید» 
چشمانت را گشودی
شب در من فرود آمد

تنها در بی چراغی شب‌ها می‌رفتم
دست‌هایم از یاد مشعل‌ها تهی شده بود
همه ستاره‌هایم به تاریکی رفته بود
مشت من ساقه‌ی خشک تپش‌ها را می‌فشرد
لحظه‌ام از طنین ریزش پیوندها پر بود
تنها می‌رفتم می‌شنوی تنها
من از شادابی باغ زمرد کودکی براه افتاده بودم
آیینه‌ها انتظار تصویرم را می‌کشیدند
درها عبور غمناک مرا می‌جستند
و من می‌رفتم می‌رفتم تا در پایان خودم فرو افتم
ناگهان تو از بیراهه‌ی لحظه‌ها میان دو تاریکی به من
پیوستی
صدای نفس‌هایم با طرح ِ دوزخی اندامت در آمیخت
همه تپش‌هایم از آن تو باد چهره‌ی به شب پیوسته همه
تپش‌هایم
من از برگ ریز ِ سرد ستاره‌ها گذشته‌ام
تا در خط‌های عصیانی پیکرت شعله‌ی گمشده را بربایم
دستم را به سراسر شب کشیدم
زمزمه نیایش در بیداری انگشتانم تراوید
خوشه فضا را فشردم
قطره‌های ستاره در تاریکی درونم درخشید
و سرانجام
در آهنگ مه آلود نیایش ترا گم کردم
میان ما سرگردانی بیابان‌هاست
بی چراغی شب‌ها بستر خاکی غربت‌ها فراموشی آتش‌هاست
میان ما «هزار و یک شب» جست و جوهاست

در نهفته‌ترین باغ‌ها دستم میوه چید
و اینک شاخه‌ی نزدیک از سر انگشتم پروا مکن
بی تابی انگشتانم شور ربایش نیست عطش آشنایی است
درخشش میوه درخشان‌تر
وسوسه‌ی چیدن در فراموشی دستم پوسید
دورترین آب
ریزش خود را به راهم فشاند
پنهان‌ترین سنگ
سایه‌اش را به پایم ریخت
و من شاخه‌ی نزدیک
از آب گذشتم از سایه به در رفتم
رفتم غرورم را بر ستیغ عقاب – آشیان شکستم
و اینک در خمیدگی فروتنی به پای تو مانده‌ام
خم شو شاخه‌ی نزدیک

میان این سنگ و آفتاب پژمردگی افسانه شد
درخت نقشی در ابدیت ریخت
انگشتانم برنده‌ترین خار را می‌نوازد
لبانم به پرتو شوکران لبخند می‌زند
– این تو بودی که هر وزشی هدیه‌ای ناشناس
 به دامنت می‌ریخت
و اینک هر هدیه‌ای ابدیتی است
– این تو بودی که طرح عطش را بر سنگ نهفته‌ترین چشمه کشیدی
– و اینک چشمه نزدیک نقش عطش در خود می‌شکند
- گفتی نهال از طوفان می‌هراسد
– و اینک ببالید نو رسته‌ترین نهالان
که تهاجم بر باد رفت
– سیاه‌ترین ماران می‌رقصند
– و برهنه شوید زیباترین پیکرها
که گزیدن نوازش شد

در هوای دوگانگی تازگی چهره‌ها پژمرد
بیایید از سایه – روشن برویم
بر لب شبنم بایستیم در برگ فرود آییم
و اگر جا پایی دیدیم مسافر کهن را از پی برویم
برگردیم و نهراسیم در ایوان آن روزگاران نوشابه
جادو سرکشیم
شب بوی ترانه ببوییم چهره‌ی خود گم کنیم
از روزن آن سوها بنگریم در به نوازش خطر بگشاییم
خود روی دلهره پرپر کنیم
نیاویزیم نه به بند گریز نه به دامان پناه
نشتابیم نه به سوی روشن نزدیک نه به سمت مبهم دور
عطش را بنشانیم پس به چشمه رویم
دم صبح دشمن را بشناسیم و به خورشید اشاره کنیم
ماندیم در برابر هیچ خم شدیم در برابر هیچ پس نماز
مادر را نشکنیم
برخیزیم و دعا کنیم
لب ما شیار عطر خاموشی باد
نزدیک ما شب بی درد است دوری کنیم
کناری ما ریشه‌ی بی شوری است بر کنیم
و نلرزیم پا در لجن نهیم مرداب را به تپش درآییم
آتش را بشویم نی‌زار همهمه را خاکستر کنیم
قطره را بشویم دریا را در نوسان آییم
و این نسیم بوزیم و جاودان بوزیم
و این خزنده خم شویم و بینا خم شویم
و این گودال فرود آییم و بی پروا فرود آییم
برخود خیمه زنیم سایبان آرامش ما ماییم
ما وزش صخره‌ایم صخره‌ی وزنده ایم
ما شب گامیم ما گام شبانه ایم
پروازیم و چشم به راه پرنده‌ایم
تراوش آبیم و در انتظار سبوییم
در میوه چینی بی گاه رؤیا را نارس چیدند و تردید
از رسیدگی پوسید
بیایید از شوره‌زار خوب و بد برویم
چون جویبار آیینه‌ی روان باشیم به درخت درخت را پاسخ
دهیم
و دو کران خود را در هر لحظه بیافرینیم و هر لحظه
رها سازیم
برویم برویم و بیکرانی را زمزمه کنیم

لب‌ها می‌لرزند شب می‌تپد جنگل نفس می‌کشد
پروای چه داری مرا در شب بازوانت سفر ده
انگشتان شبانه‌ات را می‌فشارم و باد شقایق دور دست را
پرپر می‌کند
به سقف جنگل می‌نگری ستارگان در خیسی چشمانت
می‌دوند
بی اشک چشمان تو ناتمام است و نمناکی جنگل نارساست
دستانت را می‌گشایی گره تاریکی می‌گشاید
لبخند می‌زنی رشته رمز می‌لرزد
می‌نگری رسایی چهره‌ات حیران می‌کند
بیا با جاده‌ی پیوستگی برویم
خزندگان در خوابند دروازه ابدیت باز است آفتابی
شویم
چشمان را بسپاریم که آفتاب آشنایی فرود آمد
لبان را گم کنیم که صدا نابهنگام است
در خواب درختان نوشیده شویم که شکوه روییدن در ما
می‌گذرد
باد می‌شکند شب راکد می‌ماند جنگل از تپش می‌افتد
جوشش اشک هم آهنگی را می‌شنویم و شیره‌ی گیاهان به
سوی ابدیت می‌رود

باغ باران خورده می‌نوشید نور
لرزشی در سبزه‌های‌تر دوید
او به باغ آمد درونش تابناک
سایه‌اش در زیر و بم‌ها ناپدید
شاخه هم می‌شد به راهش مست بار
او فراتر از جهان برگ و بر
باغ سرشار از تراوش‌های سبز
او درونش سبزتر سرشارتر
در سر راهش درختی جان گرفت
میوه‌اش همزاد همرنگ هراس
پرتویی افتاد در پنهان او
دیده بود آن را به خوابی ناشناس
در جنون چیدن از خود دور شد
دست او لرزید ترسید از درخت
شور چیدن ترس را از ریشه کند
دست آمد میوه را چید از درخت

دریا کنار از صدف‌های تهی پوشیده است
جویندگان مروارید به کرانه‌های دیگر رفته‌اند
پوچی جست و جو بر ماسه‌ها نقش است
صدا نیست دریا- پریان مدهوشند
آب از نفس افتاده است
لحظه‌ی من در راه است و امشب – بشنوید از من –
امشب آب اسطوره‌ای را به خاک ارمغان خواهد کرد
امشب سری از تیرگی انتظار به در خواهد آمد
امشب لبخندی به فراترها خواهد ریخت
بی هیچ صدا زورقی تابان شب آب‌ها را خواهد شکافت
زورق ران توانا که سایه‌اش بر رفت و آمد من افتاده
است
که چشمانش گام مرا روشن می‌کند
که دستانش تردید مرا می‌شکند
پاروزنان از آن سوی هراس من خواهد رسید
گریان به پیشبازش خواهم شتافت
در پرتو یکرنگی مروارید بزرگ را در کف من خواهد
نهاد

نور را پیمودیم دشت طلا را در نوشتیم
افسانه را چیدیم و پلاسیده فکندیم
کنار شن‌زار آفتابی سایه بار ما را نواخت
درنگی کردیم
بر لب رود پهناور رمز رؤیاها را سر بریدیم
ابری رسید و ما دیده فرو بستیم
ظلمت شکافت زهره را دیدیم و به ستیغ برآمدیم
آذرخشی فرود آمد و ما را در نیایش فرو دید
لرزان گریستیم خندان گریستیم
رگباری فرو کوفت از در همدلی بودیم
سیاهی رفت سر به آبی آسمان سودیم در خور آسمان‌ها
شدیم
سایه را به دره رها کردیم لبخند را به فراخنای تهی
فشاندیم
سکوت ما بهم پیوست و ما «ما» شدیم
تنهایی ما تا دشت طلا دامن کشید
آفتاب از چهره‌ی ما ترسید
دریافتیم و خنده زدیم
نهفتیم و سوختیم
هر چه بهم‌تر تنهاتر
از ستیغ جدا شدیم
من به خاک آمدم و بنده شدم
تو بالا رفتی و خدا شدی

کوهساران مرا پر کن ای طنین فراموشی
نفرین به زیبایی – آب تاریک خروشان – که هست مرا
فرو پیچید و برد
تو ناگهان زیبا هستی اندامت گردابی است
موج تو اقلیم مرا گرفت
ترا یافتم آسمان‌ها را پی بردم
ترا یافتم درها را گشودم شاخه‌ها را خواندم
افتاده باد آن برگ که به آهنگ وزش هایت نلرزد
مژگان تو لرزید رؤیا در هم شد
تپیدی شیره گل به گردش آمد
بیدار شدی جهان سربرداشت جوی از جا جهید
براه افتادی سیم جاده غرق نوا شد
در کف تست رشته‌ی دگرگونی
از بیم زیبایی می‌گریزم و چه بیهوده فضا را
گرفته‌ای
یادت جهان را پر غم می‌کند و فراموشی کیمیاست
در غم گداختم ای بزرگ ای تابان
سر بر زن شب زیست را در هم ریز ستاره‌ی دیگر خاک
جلوه‌ای ای برون از دید
از بیکران تو می‌ترسم ای دوست موج نوازشی

از تارم فرود آمدم کنار برکه رسیدم
ستاره‌ای درخواب طلایی ماهیان افتاد
رشته عطری گسست آب از سایه‌ی افسونی ُپر شد
موجی غم را به لرزش نی‌ها داد
غم را از لرزش نی‌ها چیدم به تارم آمدم به آیینه
رسیدم
غم از دستم در آیینه رها شد خواب آیینه شکست
از تارم فرود آمدم میان برکه و آیینه گویا گریستم

تهی بود و نسیمی
سیاهی بود و ستاره‌ای
هستی بود و زمزمه‌ای
لب بود و نیایشی
«من» بود و «تو» یی
نماز و محرابی

کنار مشتی خاک
در دور دست خودم تنها نشسته‌ام
نوسان‌ها خاک شد
و خاک‌ها از میان انگشتانم لغزید و فرو ریخت
شبیه هیچ شده‌ای
چهره‌ات را به سردی خاک بسپار
اوج خودم را گم کرده‌ام
می‌ترسماز لحظه بعد
و از این پنجره‌ای که به روی احساسم
گشوده شد
برگی روی فراموشی دستم افتاد برگ اقاقیا
بوی ترانه‌ای گمشده می‌دهد
بوی لالایی که روی چهره‌ی مادرم نوسان می‌کند
از پنجره
غروب را به دیوار کودکی‌ام تماشا می‌کنم
بیهوده بود بیهوده بود
این دیوار روی درهای باغ سبز فرو ریخت
زنجیر طلایی بازی‌ها و دریچه روشن قصه‌ها زیر این
آوار رفت
آن طرف سیاهی من پیداست
روی بام گنبدی کاهگلی ایستاده‌ام شبیه غمی
و نگاهم را در بخار غروب ریخته‌ام
روی این پله‌ها غمی تنها نشست
در این دهلیزها انتظاری سرگردان بود
«من» دیرین روی این شبکه‌های سبز سفالی خاموش شد
در سایه - آفتاب این درخت اقاقیا گرفتن خورشید را
در ترسی شیرین تماشا کرد
خورشید در پنجره می‌سوزد
پنجره لبریز برگها شد
با برگی لغزیدم
پیوند رشته‌ها با من نیست
من هوای خودم را می‌نوشم
و در دوردست خودم تنها نشسته‌ام
انگشتم خاک‌ها را زیر و رو می‌کند
و تصویرها را به هم می‌پاشد می‌لغزد خوابش می‌برد
تصویری می‌کشد تصویری سبز شاخه‌ها برگ‌ها
روی باغ‌های روشن پرواز می‌کنم
چشمانم لبریز علف‌ها می‌شود
و تپش‌هایم با شاخ و برگ‌ها می‌آمیزد
می‌پرم می‌پرم
روی دشتی دور افتاده
آفتاب بال‌هایم را می‌سوزاند و من در نفرت بیداری به
خاک می‌افتم
کسی روی خاکستر بال‌هایم راه می‌رود
دستی روی پیشانی‌ام کشیده شد من سایه شدم
«شاسوسا» تو هستی
دیر کردی
از لالایی کودکی تا خیرگی این آفتاب انتظار ترا
داشتم
در شب سبز شبکه‌ها صدایت زدم در سحر رودخانه در
آفتاب مرمرها
و در این عطش تاریکی صدایت می‌زنم «شاسوسا» 
این دشت آفتابی را شب کن
تا من راه گمشده را پیدا کنم و در جاپای خودم
خاموش شوم
«شاسوسا» وزش سیاه و برهنه
خاک زندگی ام را فرا گیر
لب‌هایش از سکوت بود
انگشتش به هیچ سو لغزید
ناگهان طرح چهره‌اش از هم پاشید و غبارش را باد
برد
روی علف‌های اشک آلود براه افتاده‌ام
خوابی را میان این علف‌ها گم کرده‌ام
دست‌هایم پر از بیهودگی جست و جوهاست
«من» دیرین تنها در این دشت‌ها پرسه زد
هنگامی که مُرد
رؤیای شبکه‌ها و بوی اقاقیا میان انگشتانش بود
روی غمی راه افتاده‌ام
به شبی نزدیکم سیاهی من پیداست
در شب «آن روزها» فانوس گرفته‌ام
درخت اقاقیا در روشنی فانوس ایستاده
برگ‌هایش خوابیده‌اند شبیه لالایی شده‌اند
مادرم را می‌شنوم
خورشید با پنجره آمیخته
زمزمه مادرم به آهنگ جنبش برگ‌هاست
گهواره‌ای نوسان می‌کند
پشت این دیوار کتیبه‌ای می‌تراشند
می‌شنوی
میان دو لحظه‌ی پوچ درآمد و رفتم
انگار دری به سردی خاک باز کردم
گورستان به زندگی‌ام تابید
بازی‌های کودکی‌ام روی این سنگ‌های سیاه پلاسیدند
سنگ‌ها را می‌شنوم ابدیت غم
کنار قبر انتظار چه بیهوده است
«شاسوسا» روی مرمر سیاهی روییده بود
«شاسوسا» شبیه تاریک من
به آفتاب آلوده‌ام
تاریکم کن تاریک تاریک شب اندامت را درمن ریز
دستم را ببین راه زندگی‌ام در تو خاموش می‌شود
راهی در تهی سفری به تاریکی
صدای زنگ قافله را می‌شنوی
با مشتی کابوس هم سفر شده‌ام
راه از شب آغاز شد
به آفتاب رسید و اکنون از مرز تاریکی می‌گذرد
قافله از رودی کم ژرفا گذشت
سپیده دم روی موج‌ها ریخت
چهره‌ای در آب نقره گون به مرگ می‌خندد
«شاسوسا» «شاسوسا» 
در مه تصویرها قبرها نفس می‌کشند
لبخند «شاسوسا» به خاک می‌ریزد
و انگشتش جای گمشده‌ای را نشان می‌دهد کتیبه‌ای
سنگ نوسان می‌کند
گل‌های اقاقیا در لالایی مادرم می‌شکفد ابدیت در
شاخه‌هاست
کنار مشتی خاک
در دوردست خودم تنها نشسته‌ام
برگ‌ها روی احساسم می‌لغزند

به کنار تپه‌ی شب رسید
با طنین روشن پایش آیینه‌ی فضا شکست
دستم را در تاریکی اندوهی بالا بردم
و کهکشان تهی تنهایی را نشان دادم
شهاب نگاهش مرده بود
غبار کاروان‌ها را نشان دادم
و تابش بیراهه‌ها
و بیکران ریگستان سکوت را
و او
پیکره‌اش خاموشی بود
لالایی اندوهی بر ما وزید
تراوش سیاه نگاهش با زمزمه ی
سبز علف‌ها آمیخت
و ناگاه
از آتش لب‌هایش جرقه لبخندی پرید
در ته چشمانش تپه‌ی شب فرو ریخت
و من
در شکوه تماشا فراموشی صدا بودم

می‌تراوید آفتاب از بوته‌ها
دیدمش در دشت‌های نم زده
مست اندوه تماشا یار باد
مویش افشان گونه‌اش شبنم زده
لاله‌ای دیدم – لبخندی به دشت –
پرتویی در آب روشن ریخته
او صدا را در شیار باد ریخت
«جلوه‌اش با بوی خاک آمیخته» 
رود تابان بود و او موج صدا
«خیره شد چشمان ما در رود وهم» 
پرده روشن بود او تاریک خواند
«طرح‌ها در دست دارد دود وهم» 
چشم من بر پیکرش افتاد گفت
«آفت پژمردگی نزدیک او» 
دشت دریای تپش آهنگ نور
سایه می‌زد خنده تاریک او

میان لحظه و خاک ساقه گرانبار هراسی نیست
همراه ما به ابدیت گل‌ها پیوسته‌ایم
تابش چشمانت را به یک ریگ و ستاره سپار
تراوش رمزی در شیار تماشا نیست
نه در این خاک رس نشانه‌ی ترس
و نه بر لاجورد بالا نقش شگفت
در صدای پرنده فروشو
اضطراب بال و پری سیمای ترا سایه نمی‌کند
در پرواز عقاب
تصویر ورطه نمی‌افتد
سیاهی خاری میان چشم و تماشا نمی‌گذرد
و فراتر
میان خوشه و خورشید
نهیب داس از هم درید
میان لبخند و لب
خنجر زمان در هم شکست

بیراهه‌ها رفتی برده‌ی گام رهگذر راهی از من تا
بی انجام
مسافر میان سنگینی پلک و جوی سحر
در باغ ناتمام تو ای کودک شاخسار زمرد تنها نبود
بر زمینه‌ی هولی می‌درخشید
در دامنه لالایی به چشمه وحشت می‌رفتی بازوانت دو
ساحل ناهمرنگ شمشیر و نوازش بود
فریب را خندیده‌ای نه لبخند را ناشناسی را زیسته‌ای
نه زیست را
و آن روز و آن لحظه از خود گریختی سر به بیابان
یک درخت نهادی به بالش یک وهم
در پی چه بودی آن هنگام در راهی از من تا گوشه‌گیر
ساکت آیینه درگذری از میوه تا اضطراب رسیدن
ورطه‌ی عطر را بر گل گستردی گل را شب کردی
در شب گل تنها ماندی گریستی
همیشه – بهار غم را آب دادی
فریاد ریشه را در سیاهی فضا روشن کردی
بر تب شکوفه شبیخون زدی باغبان هول انگیز
و چه از این گویاتر خوشه‌ی شک پروردی
و آن شب آن تیره شب
در زمین بستر ِ بذر ِ گریز افشاندی
و بالین آغاز سفر بود پایان سفر بود دَری به فرود
روزنه‌ای به اوج
گریستی «من» بیخبر برهر جهش در هر آمد هر رفت
وای «من» کودک تو در شب صخره‌ها از گود نیلی بالا
چه می‌خواست
چشم انداز حیرت شده بود پهنه انتظار ربوده‌ی راز
گرفته‌ی نور
و تو تنهاترین «من» بودی
و تو نزدیک‌ترین «من» بودی
و تو رساترین «من» بودی ای «من» سحرگاهی 
پنجره‌ای برخیرگی دنیاها سرّانگیز

انجیر کهن سر زندگی‌اش را می‌گسترد
زمین باران را صدا می‌زند
گردش ماهی آب را می‌شیارد
باد می‌گذرد چلچله می‌چرخد و نگاه من گم می‌شود
ماهی زنجیره‌ای آب است و من زنجیری رنج
نگاهت خاک شدنی لبخندت پلاسیدنی است
سایه را برتو فرو افکنده‌ام تا بت من شوی
نزدیک تو می‌آیم بوی بیابان می‌شنوم به تو می‌رسم
تنها می‌شوم
کنار تو تنهاتر شده‌ام
از تو تا اوج تو زندگی من گسترده است
از من تا من تو گسترده‌ای
- با تو برخوردم به راز پرستش پیوستم
از تو براه افتادم به جلوه‌ی رنج رسیدم
و با این همه‌ای شفاف
و با این همه‌ای شگرف
مرا راهی از تو بدر نیست
زمین باران را صدا می‌زند من ترا
پیکرت را زنجیری دستانم می‌سازم تا زمان را زندانی
کنم
باد می‌دود و خاکستر تلاشم را می‌برد
چلچه می‌چرخد گردش ماهی آب را می‌شیارد فواره
می‌جهد لحظه من پر می‌شود

بام را برافکن و بتاب که خرمن تیرگی اینجاست
بشتاب درها را بشکن وهم را دو نیمه کن که منم
هسته‌ی این بار سیاه
اندوه مرا بچین که رسیده است
دیری است که خویش را رنجانده‌ایم و روزن آتشی بسته
است
مرا بدان سو بر به صخره‌ی برتر من رسان که جدا مانده‌ام
به سرچشمه‌ی «ناب» هایم بردی نگین آرامش گم کردم و
گریه سر دادم
فرسوده راهم چادری کو میان شعله و باد دور از همهمه
خوابستان
و مبادا ترس آشفته شود که آبشخور جاندار من است
و مبادا غم فرو ریزد که بلند آسمانه‌ی زیبای من است
صدا بزن تا هستی بپاخیزد گل رنگ بازد پرنده هوای
فراموش کند
ترا دیدم از تنگنای زمان جستم ترا دیدم شور ِ عدم
در من گرفت
و بیندیش که سودایی مرگم کنار تو زنبق سیرابم
دوست من هستی ترس انگیز است
به صخره‌ی من ریز مرا در خود بسای که پوشیده از خزه ی
نامم
بروُی که‌تری تو چهره خواب اندود مرا خوش است
غوغای چشم و ستاره فرو نشست بمان تا شنوده‌ی آسمان‌ها
شویم
بدرآ بی خدایی مرا بیاگن محراب بی آغازم شو
نزدیک آی تا من سراسر «من» شوم

از کرانه‌ی ما خنده‌ی گلی در خواب دست پارو زن ما را
بسته است
در پی صبحی بی خورشیدیم با هجوم گلها چه کنیم
جویای شبانه‌ی نابیم با شبیخون روزن‌ها چه کنیم
آن سوی باغ دست ما به میوه‌ی بالا نرسید
وزیدیم و دریچه به آیینه گشود
به درون شدیم و شبستان ما را نشناخت
به خاک افتادیم و چهره «ما» نقش «او» به زمین نهاد
تاریکی محراب آکنده‌ی ماست
سقف از ما لبریز دیوار از ما ایوان از ما
از لبخند تا سردی سنگ خاموشی غم
از کودکی ما تا این نسیم شکوفه – باران فریب
برگردیم که میان ما و گلبرگ گرداب شکفتن است
موج برون به صخره‌ی ما نمی‌رسد
ما جدا افتاده‌ایم و ستاره‌ی همدردی از شب هستی سر
می‌زند
ما می‌رویم و آیا در پی ما یادی از درها خواهد
گذشت
ما می‌گذریم و آیا غمی برجای ما در سایه‌ها خواهد
نشست
برویم از سایه‌ی نی شاید جایی ساقه‌ی آخرین گل برتر
را در سبد ما افکند

ایوان تهی است و باغ از یاد مسافر سرشار
در دره‌ی آفتاب سربرگرفته‌ای
کنار بالش تو بید سایه فکن از پا درآمده است
دوری تو از آن سوی شقایق دوری
در خیرگی بوته‌ها کو سایه لبخندی که گذر کند
از شکاف اندیشه کو نسیمی که درون آید
سنگریزه‌ی رود بر گونه تو می‌لغزد
شبنم جنگل دور سیمای ترا می‌رباید
ترا از تو ربوده‌اند و این تنهایی ژرف است
می‌گریی و در بیراهه‌ی زمزمه‌ای سرگردان می‌شوی

آسمان آبی‌تر
آب آبی‌تر
من در ایوانم رعنا سر حوض
رخت می‌شوید رعنا
برگ‌ها می‌ریزد
مادرم صبحی می‌گفت موسم دلگیری است
من به او گفتم زندگانی سیبی است
گاز باید زد با پوست
زن همسایه در پنجره‌اش تور می‌بافد می‌خواند
من «ودا» می‌خوانم گاهی نیز
طرح می‌ریزم سنگی مرغی ابری
آفتابی یکدست
سارها آمده‌اند
تازه لادن‌ها پیدا شده‌اند
من اناری را می‌کُنم دانه به دل می‌گویم
خوب بود این مردم دانه‌های دلشان پیدا بود
می‌پرد در چشمم آب انار اشک می‌ریزم
مادرم می‌خندد
رعنا هم

ماه بالای سر آبادی است
اهل آبادی در خواب
روی این مهتابی خشت غربت را می‌بویم
باغ همسایه چراغش روشن
من چراغم خاموش
ماه تابیده به بشقاب خیار به لب کوزه آب
غوک‌ها می‌خوانند
مرغ حق هم گاهی
کوه نزدیک من است پشت افراها سنجدها
و بیابان پیداست
سنگ‌ها پیدا نیست گلچه‌ها پیدا نیست
سایه‌هایی از دور مثل تنهایی آب
مثل آواز خدا پیداست
نیمه شب باید باشد
دب اکبر آن است دو وجب بالاتر از بام
آسمان آبی نیست روز آبی بود
یاد من باشد فردا بروم باغ حسن گوجه و قیسی بخرم
یاد من باشد فردا لب سلخ طرحی از بزها بردارم
طرحی از جاروها سایه‌هاشان در آب
یاد من باشد هر چه پروانه که می‌افتد در آب زود از
آب درآرم
یاد من باشد کاری نکنم که به قانون زمین بر بخورد
یاد من باشد فردا لب جوی حوله‌ام را هم با چوبه
بشویم
یاد من باشد تنها هستم
ماه بالای سر تنهایی است

به سراغ من اگر می‌آیید
پشت هیچستانم
پشت هیچستان جایی است
پشت هیچستان رگ‌های هوا پر قاصدهایی است
که خبر می‌آرند از گل وا شده‌ی دورترین بوته‌ی خاک
روی شن‌ها هم نقش‌های سم اسبان
سواران ظریفی است که صبح
به سر تپه‌ی معراج شقایق رفتند
پشت هیچستان چتر خواهش باز است
تا نسیم عطشی در بن ِ برگی بدود
زنگ ِ باران به صدا می‌آید
آدم اینجا تنهاست
و در این تنهایی سایه نارونی تا ابدیت جاری است
به سراغ من اگر می‌آیید
نرم و آهسته بیایید مبادا که ترک بردارد
چینی نازک تنهایی من

با سبد رفتم به میدان صبحگاهی بود
میوه‌ها آواز می‌خواندند
میوه‌ها در آفتاب آواز می‌خواندند
در طَبَق‌ها زندگی روی کمال پوست‌ها خواب سطوح
جاودان می‌دید
اضطراب باغ‌ها در سایه‌ی هر میوه روشن بود
گاه مجهولی میان تابش بِه‌ها شنا می‌کرد
هر اناری رنگ خود را تا زمین پارسایان گسترش می‌داد
بینش همشهریان افسوس
بر محیط رونق نارنج‌ها خط مماسی بود
من به خانه بازگشتم مادرم پرسید
میوه از میدان خریدی هیچ
– میوه‌های بی نهایت را کجا می‌شد میان این سبد جا
داد
– گفتم از میدان بخر یک من انار خوب
– امتحان کردم اناری را
انبساطش از میان این سبد سر رفت
– به چه شد آخر خوراک ظهر 
 – 
ظهر از آیینه‌ها تصویر ِ بِه تا دور دست زندگی می‌رفت

مانده تا برف زمین آب شود
مانده تا بسته شود این همه نیلوفر وارونه‌ی چتر 
ناتمام است درخت
زیر برف است تمنای شنا کردن کاغذ در باد
و فروغ ‌تَر ِ چشم حشرات
و طلوع سر غوک از افق درک حیات
مانده تا سینی ما پر شود از صحبت سنبوسه و عید
در هوایی که نه افزایش یک ساقه طنینی دارد
و نه آواز پری می‌رسد از روزن منظومه‌ی برف
تشنه‌ی زمزمه‌ام
مانده تا مرغ سرچینه‌ی هذیانی اسفند صدا بردارد
پس چه باید بکنم
من که در لخت‌ترین موسم بی چهچه سال
تشنه‌ی زمزمه‌ام
بهتر آن است که برخیزم
رنگ را بردارم
روی تنهایی خود نقشه‌ی مرغی بکشم

پشت کاجستان برف
برف یک دسته کلاغ
جاده یعنی غربت
باد آواز مسافر و کمی میل به خواب
شاخ پیچک و رسیدن و حیاط
من و دلتنگ و این شیشه‌ی خیس
می‌نویسم و فضا
می‌نویسم و دو دیوار و چندین گنجشک
یک نفر دلتنگ است
یک نفر می‌بافد
یک نفر می‌شمرد
یک نفر می‌خواند
زندگی یعنی یک سار پرید
از چه دلتنگ شدی
دلخوشی‌ها کم نیست مثلاً این خورشید
کودک پس فردا
کفتر آن هفته
یک نفر دیشب مرد و هنوز نان گندم خوب است
و هنوز آب می‌ریزد پایین اسب‌ها می‌نوشند
قطره‌ها در جریان
برف بر دوش سکوت
و زمان روی ستون فقرات گل یاس

صدا کن مرا
صدای تو خوب است
صدای تو سبزینه آن گیاه عجیبی است
که در انتهای صمیمیت حزن می‌روید
در ابعاد این عصر خاموش
من از طعم تصنیف در متن ادارک یک کوچه تنهاترم
بیا تا برایت بگویم چه اندازه تنهایی من بزرگ است
و تنهایی من شبیخون حجم ترا پیش بینی نمی‌کرد
و خاصیت عشق این است
کسی نیست
بیا زندگی را بدزدیم آن وقت
میان دو دیدار قسمت کنیم
بیا با هم از حالت سنگ چیزی بفهمیم
بیا زودتر چیزها را ببینیم
ببین عقربک‌های فواره در صفحه‌ی ساعت حوض
زمان را به گردی بدل می‌کنند
بیا آب شو مثل یک واژه در سطر خاموشی‌ام
بیا ذوب کن در کف دست من جرم نورانی عشق را
 
مرا گرم کن
(و یک بار هم در بیابان کاشان هوا ابر شد
و باران تندی گرفت
و سردم شد آن وقت در پشت سنگ
اجاق شقایق مرا گرم کرد) 
در این کوچه‌هایی که تاریک هستند
من از حاصل ضرب تردید و کبریت می‌ترسم
من از سطح سیمانی قرن می‌ترسم
بیا تا نترسم من از شهرهایی که خاک سیاشان چراگاه
جرثقیل است
مرا باز کن مثل یک در به روی هبوط گلابی در این عصر
معراج پولاد
مرا خواب کن زیر یک شاخه دور از شب اصطکاک فلزات
اگر کاشف معدم صبح آمد صدا کن مرا
و من در طلوع گل یاسی از پشت انگشت‌های تو بیدار
خواهم شد
و آن وقت
حکایت کن از بمب‌هایی که من خواب بودم و افتاد
حکایت کن از گونه‌هایی که من خواب بودم و تَر شد
بگو چند مرغابی از روی دریا پریدند
در آن گیر و داری که چرخ زره پوش از روی رؤیای کودک
گذر داشت
قناری نخ ِ زرد آواز خود را به پای چه احساس آسایشی
بست
بگو در بنادر چه اجناس معصومی از راه وارد شد
چه علمی به موسیقی مثبت بوی باروت پی برد
چه ادارکی از طعم مجهول نان در مذاق رسالت تراوید
و آن وقت من مثل ایمانی از تابش «استوا» گرم
ترا در سرآغاز یک باغ خواهم نشانید

آه در ایثار سطح‌ها چه شکوهی است
ای سرطان شریف عزلت
سطح من ارزانی تو باد
یک نفر آمد
تا عضلات بهشت
دست مرا امتداد داد
یک نفر آمد که نور صبح مذاهب
در وسط دگمه‌های پیرهنش بود
از علف خشک آیه‌های قدیمی
پنجره می‌بافت
مثل پریروزهای فکر جوان بود
حنجره‌اش از صفات آبی شط‌ها
پر شده بود
یک نفر آمد کتاب‌های مرا برد
روی سرم سقفی از تناسب گل‌ها کشید
عصر مرا با دریچه‌های مکرر وسیع کرد
میز مرا زیر معنویت باران نهاد
بعد نشستیم
حرف زدیم از دقیقه‌های مشجر
از کلماتی که زندگی‌شان در وسط آب می‌گذشت
فرصت ما زیر ابرهای مناسب
مثل تن گیج یک کبوتر ناگاه
حجم خوشی داشت
نصفه شب بود از تلاطم میوه
طرح درختان عجیب شد
رشته‌ی مرطوب خواب ما به هدر رفت
بعد
دست در آغاز جسم آب تنی کرد
بعد در احشای خیس نارون باغ
 صبح شد

ابری نیست
بادی نیست
می‌نشینم لب حوض
گردش ماهی‌ها روشنی من گل آب
پاکی خوشه زیست
مادرم ریحان می‌چیند
نان و ریحان و پنیر آسمانی بی ابر اطلسی‌هایی تَر
رستگاری نزدیک لای گل‌های حیاط
نور در کاسه‌ی مس چه نوازش‌ها می‌ریزد
نردبان از سر دیوار بلند صبح را روی زمین می‌آرد
پشت لبخندی پنهان هر چیز
روزنی دارد دیوار زمان که از آن چهره‌ی من پیداست
چیزهایی هست که نمی‌دانم
می‌دانم سبزه‌ای را بکنم خواهم مرد
می‌روم بالا تا اوج من پُر از بال و پرم
راه می‌بینم در ظلمت من پُر از فانوسم
من پراز نورم و شن
و پر از دار و درخت 
پُرم از راه از پل از رود از موج
پُرم از سایه‌ی برگی در آب
چه درونم تنهاست

آب را گل نکنیم
در فرودست انگار کفتری می‌خورد آب
یا که در بیشه‌ی دور سیره‌ای پر می‌شوید
یا در آبادی کوزه‌ای پُر می‌گردد
آب را گل نکنیم
شاید این آب روان می‌رود پای سپیداری تا فرو شوید
اندوه دلی
دست درویشی شاید نان خشکیده فرو برده در آب
زن زیبایی آمد لب رود
آب را گل نکنیم
روی زیبا دو برابر شده است
چه گوارا این آب
چه زلال این رود
مردم بالادست چه صفایی دارند
چشمه‌هاشان جوشان گاوهاشان شیرافشان باد
من ندیدم دهشان
بی گمان پای چپرهاشان جا پای خداست
ماهتاب آنجا می‌کند روشن پهنای کلام
بی گمان در ده بالادست چینه‌ها کوتاه است
مردمش می‌دانند که شقایق چه گلی است
بی گمان آنجا آبی آبی است
غنچه‌ای می‌شکفد اهل ده با خبرند
چه دهی باید باشد
کوچه باغش پر موسیقی باد
مردمان سر رود آب را می‌فهمند
گل نکردندش ما نیز
آب را گل نکنیم

رفته بودم سر حوض
تا ببینم شاید عکس تنهایی خود را در آب
آب در حوض نبود
ماهیان می‌گفتند
«هیچ تقصیر درختان نیست» 
ظهر دم کرده‌ی تابستان بود
پسر روشن آب لب پاشویه نشست
و عقاب خورشید آمد او را به هوا برد که برد
به درک راه نبردیم به اکسیژن آب
برق از پولک ما رفت که رفت
ولی آن نور درشت
عکس آن میخک قرمز در آب
که اگر باد می‌آمد دل او پشت چین‌های تغافل می‌زد
چشم ما بود
روزنی بود به اقرار بهشت
تو اگر در تپش باغ خدا را دیدی همت کن
و بگو ماهی‌ها حوضشان بی آب است» 
باد می‌رفت به سر وقت چنار
من به سر وقت خدا می‌رفتم

قایقی خواهم ساخت
خواهم انداخت به آب
دور خواهم شد از این خاک غریب
که در آن هیچکسی نیست که در بیشه‌ی عشق
قهرمانان را بیدار کند
قایق از تور تهی
و دل از آرزوی مروارید
همچنان خواهم راند
نه به آبی‌ها دل خواهم بست
نه به دریا – پریانی که سر از آب به در می‌آرند
و در آن تابش تنهایی ماهی گیران
می‌فشانند فسون از سر گیسوهاشان
همچنان خواهم راند
همچنان خواهم خواند
«دور باید شد دور
مرد آن شهر اساطیر نداشت
زن آن شهر به سرشاری یک خوشه‌ی انگور نبود
هیچ آیینه‌ی تالاری سرخوشی‌ها را تکرار نکرد
چاله آبی حتی مشعلی را ننمود
دور باید شد دور
شب سرودش را خواند
نوبت پنجره‌هاست» 
همچنان خواهم خواند
همچنان خواهم راند
پشت دریاها شهری است
که در آن پنجره‌ها رو به تجلی باز است
بام‌ها جای کبوترهایی است که به فواره‌ی هوش بشری
می‌نگرند
دست هر کودک ده ساله شهر شاخه‌ی معرفتی است
مردم شهر به یک چینه چنان می‌نگرند
که به یک شعله به یک خواب لطیف
خاک موسیقی احساس ترا می‌شنود
و صدای پر مرغان اساطیر می‌آید در باد
پشت دریاها شهری است
که در آن وسعت خورشید به اندازه‌ی چشمان سحرخیزان
است
شاعران وارث آب و خرد و روشنی‌اند
پشت دریاها شهری است
قایقی باید ساخت

گوش کن دورترین مرغ جهان می‌خواند
شب سلیس است و یکدست و باز
شمعدانی‌ها
و صدادارترین شاخه‌ی فصل ماه را می‌شنوند
پلّکان جلو ساختمان
دَر فانوس به دست
و در اسراف نسیم
گوش کن جاده صدا می‌زند از دور قدم‌های ترا
چشم تو زینت تاریکی نیست
پلک‌ها را بتکان کفش به پاکن و بیا
و بیا تا جایی که پر ماه به انگشت تو هشدار دهد
و زمان روی کلوخی بنشیند با تو
و مزامیر شب اندام ترا مثل یک قطره‌ی آواز به خود
جذب کنند
پارسایی است در آنجا که ترا خواهد گفت
بهترین چیز رسیدن به نگاهی است که از حادثه‌ی عشق تَر
است

از هجوم روشنایی شیشه‌های در تکان می‌خورد
صبح شد آفتاب آمد
چای را خوردیم روی سبزه‌زار میز
ساعت نه ابر آمد نرده‌ها‌تر شد
لحظه‌های کوچک من زیر لادن‌ها نهان بودند
یک عروسک پشت باران بود
ابرها رفتند
یک هوای صاف یک گنجشک یک پرواز
دشمنان من کجا هستند
فکر می‌کردم
در حضور شمعدانی‌ها شقاوت آب خواهد شد
در گشودم قسمتی از آسمان افتاد در لیوان آب من
آب را با آسمان خوردم
لحظه‌های کوچک من خواب‌های نقره می‌دیدند
من کتابم را گشودم زیر سقف ناپدید وقت
نیمروز آمد
بوی نان از آفتاب سفره تا ادراک جسم گل سفر می‌کرد
مرتع ادارک خّرم بود
دست من در رنگ‌های فطری بودن شناور شد
پرتقالی پوست می‌کندم
شهر در آیینه پیدا بود
دوستان من کجا هستند
روزهاشان پرتقالی باد
پشت شیشه تا بخواهی شب
در اتاق من طنینی بود از برخورد انگشتان من با اوج
در اتاق من صدای کاهش مقیاس می‌آمد
لحظه‌های کوچک من تا ستاره فکر می‌کردند
خواب روی چشمهایم چیزهایی را بنا می‌کرد
یک فضای باز شن‌های ترنم جای پای دوست

من دراین تاریکی
فکر یک بره‌ی روشن هستم
که بیاید علف خستگی‌ام را بچرد
من در این تاریکی
امتداد تَر بازوهایم را
زیر بارانی می‌بینم
که دعاهای نخستین بشر را‌تر کرد
من در این تاریکی
در گشودم به چمن‌های قدیم
به طلایی‌هایی که به دیوار اساطیر تماشا کردیم
من در این تاریکی
ریشه‌ها را دیدم
و برای بُته‌ی نورَس مرگ آب را معنی کردم

بزرگ بود
و از اهالی امروز بود
و با تمام افق‌های باز نسبت داشت
و لحن آب و زمین را چه خوب می‌فهمید
صداش
به شکل حزن پریشان واقعیت بود
و پلک‌هاش
مسیر نبض عناصر را
به ما نشان داد
و دست‌هاش
هوای صاف سخاوت را
ورق زد
و مهربانی را
به سمت ما کوچاند
به شکل خلوت خود بود
و عاشقانه‌ترین انحنای وقت خودش را
برای آینه تفسیر کرد
و او به شیوه‌ی باران پر از طراوت تکرار بود
و او به سبک درخت
میان عافیت نور منتشر می‌شد
همیشه کودکی باد را صدا می‌کرد
همیشه رشته صحبت را
به چفت آب گره می‌زد
برای ما یک شب
سجود سبز محبت را
چنان صریح ادا کرد
که ما به عاطفه‌ی سطح خاک دست کشیدیم
و مثل لهجه‌ی یک سطل آب تازه شدیم
و بارها دیدیم
که با چقدر سبد
برای چیدن یک خوشه‌ی بشارت رفت
ولی نشد
که روبروی وضوح کبوتران بنشیند
و رفت تا لب هیچ
و پشت حوصله‌ی نورها دراز کشید
و هیچ فکر نکرد
که ما میان پریشانی تلفظ درها
برای خوردن یک سیب
چقدر تنها ماندیم

روزی
خواهم آمد و پیامی خواهم آورد
در رگ‌ها نور خواهم ریخت
و صدا خواهم در داد ای سبدهاتان پر خواب
سیب آوردم سیب سرخ خورشید
خواهم آمد گل یاسی به گدا خواهم داد
زن زیبای جذامی را گوشواری دیگر خواهم بخشید
کور را خواهم گفت چه تماشا دارد باغ
دوره گردی خواهم شد کوچه‌ها را خواهم گشت جار
خواهم زد آی شبنم شبنم شبنم
رهگذاری خواهد گفت راستی را شب تاریکی است
کهکشانی خواهم دادش 
روی پل دخترکی بی پاست دب اکبر را بر گردن او خواهم
آویخت
هر چه دشنام از لب‌ها خواهم برچید
هر چه دیوار از جا خواهم برکند
رهزنان را خواهم گفت کاروانی آمد بارش لبخند
ابر را پاره خواهم کرد
من گره خواهم زد چشمان را با خورشید
دل‌ها را با عشق
سایه‌ها را با آب شاخه‌ها را با باد
و به هم خواهم پیوست خواب کودک را با زمزمه‌ی زنجره‌ها
بادبادک‌ها به هوا خواهم برد
گلدان‌ها آب خواهم داد
خواهم آمد پیش اسبان گاوان علف سبز نوازش خواهم
ریخت
مادیانی تشنه سطل شبنم را خواهم آورد
خر فرتوتی در راه من مگس‌هایش را خواهم زد
خواهم آمد سر هر دیواری میخکی خواهم کاشت
پای هر پنجره‌ای شعری خواهم خواند
هر کلاغی را کاجی خواهم داد
مار را خواهم گفت چه شکوهی دارد غوک
آشتی خواهم داد
آشنا خواهم کرد
راه خواهم رفت
نور خواهم خورد
دوست خواهم داشت

دشت‌هایی چه فراخ
کوه‌هایی چه بلند
در گلستانه چه بوی علفی می‌آمد
من در این آبادی پی چیزی می‌گشتم
پی خوابی شاید
پی نوری ریگی لبخندی
پشت تبریزی‌ها
غفلت پاکی بود که صدایم می‌زد
پای نی‌زاری ماندم باد می‌آمد گوش دادم
چه کسی با من حرف می‌زد
سوسماری لغزید
راه افتادم
یونجه زاری سر راه
بعد جالیز خیار بوته‌های گل رنگ
و فراموشی خاک
لب آبی
گیوه‌ها را کندم و نشستم پاها در آب
«من چه سبزم امروز
و چه اندازه تنم هوشیار است
نکند اندوهی سر رسد از پس کوه
چه کسی پشت درختان است
هیچ می‌چرخد گاوی در کَرد
ظهر تابستان است
سایه‌ها می‌دانند که چه تابستانی است
سایه‌هایی بی لک
گوشه‌ای روشن و پاک
کودکان احساس جای بازی اینجاست
زندگی خالی نیست
مهربانی هست سیب هست ایمان هست
آری
تا شقایق هست زندگی باید کرد
در دل من چیزی است مثل یک بیشه نور
مثل خواب دم صبح
و چنان بی تابم که دلم می‌خواهد
بدوم تا ته دشت بروم تا سر کوه
دورها آوایی است که مرا می‌خواند» 

«خانه دوست کجاست» 
در فلق بود که پرسید سوار
آسمان مکثی کرد
رهگذر شاخه نوری که به لب داشت به تاریکی شن‌ها
بخشید
و به انگشت نشان داد سپیداری و گفت
«نرسیده به درخت
کوچه باغی است که از خواب خدا سبزتر است
و در آن عشق به اندازه‌ی پرهای صداقت آبی است
می‌روی تا ته آن کوچه که از پشت بلوغ سر به در می‌آرد
پس به سمت گل تنهایی می‌پیچی
دو قدم مانده به گل
پای فواره جاوید اساطیر زمین می‌مانی
و ترا ترسی شفاف فرا می‌گیرد
در صمیمت سیال فضا خش خشی می‌شنوی
کودکی می‌بینی
رفته از کاج بلندی بالا جوجه بردارد از لانه‌ی نور
و از او می‌پرسی
خانه‌ی دوست کجاست» 

تا سواد قریه راهی بود
چشم‌های ما پر از تفسیر ماه زنده‌ی بومی
شب درون آستین‌هامان
می‌گذشتیم از میان آبکندی خشک
از کلام سبزه‌زاران گوش‌ها سرشار
کوله بار از انعکاس شهرهای دور
منطق زبر زمین در زیر پا جاری
زیر دندان‌های ما طعم فراغت جابجا می‌شد
پای پوش ما که از جنس نبوت بود ما را با نسیمی از
زمین می‌کند
چوبدست ما به دوش خود بهار جاودان می‌برد
هر یک از ما آسمانی داشت در هر انحنای فکر
هر تکان دست ِ ما با جنبش یک بال مجذوب سحر می‌خواند
جیب‌های ما صدای جیک جیک صبح‌های کودکی می‌داد
ما گروه عاشقان بودیم و راه ما
از کنار قریه‌های آشنا با فقر
تا صفای بیکران می‌رفت
بر فراز آبگیری خود بخود سرها همه خم شد
روی صورت‌های ما تبخیر می‌شد شب
و صدای دوست می‌آمد به گوش دوست

به تماشا سوگند
و به آغاز کلام
و به پرواز کبوتر از ذهن
واژه‌ای در قفس است
حرف هایم مثل یک تکه چمن روشن بود
من به آنان گفتم
آفتابی لب درگاه شماست
که اگر در بگشایید به رفتار شما می‌تابد
و به آنان گفتم
سنگ آرایش کوهستان نیست
همچنانی که فلز زیوری نیست به اندام کلنگ
در کف دست زمین گوهر ناپیدایی است
که رسولان همه از تابش آن خیره شدند
پی گوهر باشید
لحظه‌ها را به چراگاه رسالت ببرید
و من آنان را به صدای قدم پیک بشارت دادم
و به نزدیکی روز و به افزایش رنگ
به طنین گل سرخ پشت پرچین سخن‌های درشت
و به آنان گفتم
هر که در حافظه چوب ببیند باغی
صورتش در وزش بیشه شور ابدی خواهد ماند
هر که با مرغ هوا دوست شود
خوابش آرام‌ترین خواب جهان خواهد بود
آنکه نور از سر انگشت زمان برچیند
می‌گشاید گره‌ی پنجره‌ها را با آه
زیر بیدی بودیم
برگی از شاخه بالای سرم چیدم گفتم
چشم را باز کنید آیتی بهتر از این می‌خواهید
می‌شنیدم که به هم می‌گفتند
سحر می‌داند سحر
سر هر کوه رسولی دیدند
ابر انکار به دوش آوردند
باد را نازل کردیم
تا کلاه از سرشان بردارد
خانه‌هاشان پر داوودی بود
چشمشان را بستیم
دستشان را نرساندیم به سر ِ شاخه‌ی هوش
جیبشان را پُر عادت کردیم
خوابشان را به صدای سفر آینه‌ها آشفتیم

صدای آب می‌آید مگر در نهر تنهایی چه می‌شویند
لباس لحظه‌ها پاک است
میان آفتاب هشتم دی ماه
طنین برف نخ‌های تماشا چکه‌های وقت
طراوت روی آجرهاست روی استخوان روز
چه می‌خواهیم
بخار فصل گرد واژه‌های ماست
دهان گلخانه فکر است
سفرهایی ترا در کوچه‌هاشان خواب می‌بینند
ترا در قریه‌های دور مرغانی به هم تبریک می‌گویند
چرا مردم نمی‌دانند
که لادن اتفاقی نیست
نمی‌دانند در چشمان دم جنبانک امروز
برق آب‌های شط دیروز است
چرا مردم نمی‌دانند
که در گل‌های ناممکن هوا سرد است

کفش‌هایم کو
چه کسی بود صدا زد سهراب
آشنا بود صدا مثل هوا با تَن برگ
مادرم در خواب است
ومنوچهر و پروانه و شاید همه مردم شهر
شب خرداد به آرامی یک مرثیه از روی سر ثانیه‌ها
می‌گذرد
و نسیمی خنک از حاشیه‌ی سبز پتو خواب مرا می‌روبد
بوی هجرت می‌آید
بالش من پر آواز پر چلچله‌هاست
صبح خواهد شد
و به این کاسه آب
آسمان هجرت خواهد کرد
باید امشب بروم
من که از بازترین پنجره با مردم این ناحیه صحبت کردم
حرفی از جنس زمان نشنیدم
هیچ چشمی عاشقانه به زمین خیره نبود
کسی از دیدن یک باغچه مجذوب نشد
هیچکس زاغچه‌ای را سر یک مزرعه جدی نگرفت
من به اندازه یک ابر دلم می‌گیرد
 وقتی از پنجره می‌بینم حوری
– دختر بالغ همسایه –
پای کمیاب‌ترین نارون روی زمین
فقه می‌خواند
چیزهایی هم هست لحظه‌هایی پر اوج
(مثلاً شاعره‌ای را دیدم
آن چنان محو تماشای فضا بود که در چشمانش
آسمان تخم گذاشت
و شبی از شب‌ها
مردی از من پرسید
تا طلوع انگور چند ساعت راه است) 
باید امشب بروم
باید امشب چمدانی را
که به اندازه‌ی پیراهن تنهایی من
جا دارد بردارم
و به سمتی بروم
که درختان حماسی پیداست
رو به آن وسعت بی واژه که همواره مرا می‌خواند
یک نفر باز صدا شد سهراب
کفش‌هایم کو

عصر
چند عدد سار
دور شدند از مدار حافظه‌ی کاج
نیکی جسمانی درخت به جا ماند
عفت اشراق روی شانه‌ی من ریخت
حرف بزن ای زن شبانه‌ی موعود
زیر همین شاحه‌های عاطفی باد
کودکی ام را به دست من بسپار
در وسط این همیشه‌های سیاه
حرف بزن خواهر تکامل خوشرنگ
خون مرا پر کن از ملایمت هوش
نبض مرا روی زیری نفس عشق
فاش کن
روی زمین‌های محض
راه برو تا صفای باغ اساطیر
در لبه‌ی فرصت تلألو انگور
حرف بزن حوری تکلم بدوی
حزن مرا در مصب دور عبارت صافت کن
در همه‌ی ماسه‌های شور کسالت
حنجره آب را رواج بده
بعد
دیشب شیرین پلک را
روی چمن‌های بی تموج ادراک پهن کن
